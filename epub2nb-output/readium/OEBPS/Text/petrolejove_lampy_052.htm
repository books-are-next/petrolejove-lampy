<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">13</h3>

<p class="e-bookprozatext">Muž neznal dobře svou ženu. Nebyl by ji asi poznal
lépe, ani kdyby se o ni byl ucházel ještě několik měsíců. Neznal míru její
paličatosti a nevěděl, jak vytrvale dovede dotírat, vězí-li jí v hlavě nějaká
záhada. Ale tahle věc byla příliš závažná, aby ji byla Štěpka mohla pustit z
mysli. Pevně se rozhodla, že se dostane k jádru problému za jakoukoli cenu.</p>

<p class="e-bookprozatext">Po hněvu přišlo smíření. A sotva bylo smíření (smíření
na vratkých nohou) pracně dosaženo, již tu byl nový návrh, nová prosba,
přednesená tentokrát s velikou obmyslností:</p>

<p class="e-bookprozatext">„A co kdybych ti slíbila, že se na mé děťátko nemusíš
celý rok ani podívat, že se o ně nemusíš vůbec starat, že to zařídím tak, abys
je nikdy neslyšel křičet? Pak si můžeš koupit třeba deset psů a celý martinický
les&#160;–&#160;nu, řekni, proti tomu nemůžeš mít přece námitek?“ </p>

<p class="e-bookprozatext">Dlouho a dlouho se na ni díval se zjevným
nepřátelstvím, zvědavě a s tajenou bázní, jako se díváme na cizokrajné zvíře,
které jsme jaktěživi neviděli a jemuž nedůvěřujeme. Obočí se mu naježilo,
navoskované kníry se pohybovaly, kdyby byl mohl dát výraz své zbabělé zášti,
byl by kvičel jako krysa chycená do želez. Ještě tentokrát se však pokusil své
přiznání odložit. Usmíval se, ale zuby by byly nejraděj i kousaly.</p>

<p class="e-bookprozatext">„Umínila sis, že bude po tvém. Jsi tvrdohlavá, ale já
také. Jsem ze selského plemene, sedláci neradi ustupují. Ne, pravím ti, ne, tak
dlouho ne, dokud nebudu chtít a basta. Nemůžeš mne přece donutit&#160;–&#160;haha!“</p>

<p class="e-bookprozatext">Tenhle postoj byl vlastně pro hejtmana nejvýhodnější.
Předstírat vzdor&#160;–&#160;není-li pak to lepší než všechny vytáčky? Škoda
jen, že i této obranné pozice se dá použít jen na den, na týden, ne však na
dlouhé, vlekoucí se měsíce a roky života. Štěpka se takticky rozložila před
jeho pevností jako nepřítel, který vyčkává a soustřeďuje síly. Obležený bude
vyhladověn a potom vzat útokem. Hejtman vypověděl boj, ona trpělivě čekala na
příležitost, která musila přijít.</p>

<p class="e-bookprozatext">Desátého prosince měli první, měsíční jubileum svatby.
Štěpka byla už několik dní nesvá, sobě nepodobná, tichá, poddajná,
melancholická. Byla to ovšem jen hra. Vše, co chystala, bylo odkoukáno z
tragédií, vypočítáno na efekt. Na večer připravila malou hostinu jen pro dva.
Vzala si šaty, které pokládala za nejsvůdnější, chovala se velmi tajemně a byla
nezvykle něžná. Po dobrém jídle, když Pavel s rozkoší vdechoval kouř drahého
doutníku, při sklence vína, z níž spokojeně upíjel, vytasila se s&#160;překvapením.
Položila před něho na stůl zapečetěnou obálku&#160;– vyklubala se z ní
podepsaná smlouva o zakoupení části hraběcího lesa. Z vedlejší místnosti
přinesla podélné pouzdro&#160;–&#160;skrývalo znamenitou loveckou pušku. Teď
bylo na manželu, aby se rozplýval. Byl opravdu vrcholně okouzlen:</p>

<p class="e-bookprozatext">„Och ty, Štěpko, kdo by to byl do tebe řekl! Jak jsi
milá! Jsem ti hrozně vděčen. Prostě&#160;–&#160;žasnu. Udělala jsi mi náramnou
radost!“ Znovu a znovu nahlížel do listiny, potahoval si knír, potěžkával
zbraň. Netušil, co bude následovat. Nežli se nadál, byl připraven o&#160;svůj
bohatýrský klid.</p>

<p class="e-bookprozatext">„A teď,“ vykřikla Štěpka a bojovně zablýskla očima, „vezmi
tu svou pušku, nabij ji, zaměř do mého srdce a vystřel, zkrať milosrdně mé
trápení, chceš-li se mnou i nadále žít po starém způsobu. Buďto mě učiň svou
ženou, jako to učinili všichni muži po svatbě se svými nevěstami, nebo mě zab!“</p>

<p class="e-bookprozatext">Zesinal, byl nadobro přiveden z míry, na něco
podobného nebyl vůbec připraven. Ta naivní scéna zapůsobila. Blábolil: „Ale Štěpko,
drahoušku, co tě to napadá&#160;–&#160;už jsem řekl&#160;–&#160;nemůžeme, to
víš!“ Po všem tom velkolepém obdarování nedovedl být hrubý.</p>

<p class="e-bookprozatext">Usedla mu na klín a bouřlivě ho objala, přitiskla se k
němu celou hrudí a na rameno mu položila obličej, smáčený divadelními slzami.
Chtěla mu být milenkou dnes, hned, této noci, tohoto večera. „Teď máš pušku i les,
psa si opatříš sám, podle vlastního výběru, a já budu mít své děťátko,“ šeptala
mu horkými, cukajícími se rty do huňatého ucha.</p>

<p class="e-bookprozatext">Setřásl ji se sebe. Vyskočil. Zrudl jako krocan, hlas
se mu třásl. „Tak ti to tedy řeknu, řeknu ti, jak to doopravdy je. Nebudeme mít
děti, možná, že je nikdy nebudeme mít, marně ode mne žádáš, abych s tebou po
manželsku žil, protože zatím nejsem schopen pohlavního života, rozumíš? Nejsem
schopen! Neměla jsi to ze mne mámit pod žádnou záminkou. Měla jsi mlčet a
čekat. Kdo ví, snad se to přece časem zlepší. Nebyl bych se ti musil přiznávat.
Jsem voják, mám svou pýchu&#160;–&#160;svou mužskou pýchu&#160;–&#160;ty jsi ji
zabila a já tě nenávidím.“</p>

<p class="e-bookprozatext">Už samo slovo „nenávidím“ Štěpku ranilo, poněvadž bylo
proneseno s přízvukem, jemuž bylo lze věřit, ještě hlouběji ji však zasáhl strašlivý
smysl jeho řeči. Srdce se jí bolestně sevřelo, až zaúpěla.</p>

<p class="e-bookprozatext">„A to jsi nevěděl dřív, už před svatbou, ty&#160;–&#160;ty&#160;–“
koktala. Kolísala mezi žalem a hněvem.</p>

<p class="e-bookprozatext">„Ha&#160;–&#160;ovšemže věděl&#160;–&#160;jak bych
nevěděl&#160;–&#160;ale pak, milá Štěpko,“ řekl jízlivě, s ďábelským cynismem, „pak
by sis mě byla asi sotva vzala, a já bych byl hotov.“</p>

<p class="e-bookprozatext">Nepřemýšlela dlouho o obludné nízkosti jeho povahy,
která se právě projevila, opět se přenesla o kus dál, opět byla blízka naděje:</p>

<p class="e-bookprozatext">„A jak dlouho to může trvat, taková neschopnost?“ Ve
svém hoři zapomínala na všechen stud. „Jak se to dá odstranit?“ Ubohá, nevěděla
nic o hnusném tajemství odbytých mužů, ale instinkt jí napovídal a zoufalství
ji pohánělo.</p>

<p class="e-bookprozatext">„Může se to léčit&#160;–&#160;jestli to totiž půjde,“
řekl o něco mírněji s&#160;hořkým úšklebkem.</p>

<p class="e-bookprozatext">„Ach&#160;–&#160;kdyby věděli!“</p>

<p class="e-bookprozatext">Nelze říci, koho mínila Štěpka tímto povzdechem, tolik
je však jisto, že v něm byla obsažena všechna její ženská hanba, pocházející z
choulostivého postavení ženy-panny, a všechna její zklamání, která vyvrcholila
náhlým zřícením tužeb, jež byly vesměs prosté a&#160;lidské. Mít muže také pro
lásku. Mít robátko, na něž by mohla upnout všechnu něžnost svého překypujícího
srdce.</p>

<p class="e-bookprozatext">Štěpka, která prve slzela jenom z vypočítavosti,
propukla nyní v&#160;drásavý pláč. Vodopády slz jí stékaly po obličeji, po
rukou, kapaly na podlahu. Uvolněný pramen vlasů jí bědně visel po zádech,
chvěla se jako v zimnici.</p>

<p class="e-bookprozatext">„A léčíš se už? Co řekl doktor?“ zeptala se uprostřed
vzlyků.</p>

<p class="e-bookprozatext">„Copak se mohu léčit v téhle díře?“ zařval vztekle
hejtman. „Než by řekl švec, vědělo by to celé město.“</p>

<p class="e-bookprozatext">„Pojedeš do Jičína, tam tě nikdo nezná&#160;–&#160;ano,
již zítra&#160;–&#160;budeš tam jezdit každý týden, třeba třikrát týdně&#160;–&#160;máme
přece kočár, koně&#160;– víš co? Pojedu s tebou. Aspoň budeme oba vědět, na čem
jsme, ty i&#160;já.“ Napadlo ji, jak se jim teď bude hodit svatební dar otce
Kiliána.</p>

<p class="e-bookprozatext">„Pojedu sám,“ řekl příkře. „Takové výlety nejsou pro ženy.“</p>

<p class="e-bookprozatext">Na tom zůstalo. Jel sám a vrátil se zachmuřen,
smrtelně bledý. Co s lékařem mluvil a co mu lékař předepsal, o tom se Štěpce
nezmínil ani slovem. Uchlácholil ji sliby, jimž věřit mohla, ale také nemusila.
Vybrala si nejmoudřejší ze všech hledisek: smířila se s&#160;neodčinitelnou
skutečností. Konečně přece jen pochopila, že svatba s hejtmanem Malinou byla
největším omylem jejího života. Přestala doufat, že by se vše mohlo ještě někdy
obrátit k lepšímu.</p>
</div>
</body>
</html>