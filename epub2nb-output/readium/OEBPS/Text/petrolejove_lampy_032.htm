<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">26</h3>

<p class="e-bookprozatext">Potok Jilemka se rozvodňoval každého jara, avšak
takové povodně, jaká stihla městečko v roce 1895, nebylo snad pamětníka.
Příčina vězela v tom, že zima trvala nekonečně dlouho, sníh ležel skoro do Velikonoc
a pak nastalo náhlé a překotné tání. V noci z&#160;Velkého pátku na Bílou
sobotu se rozječely hasičské trubky, zvěstovaly, že voda stoupá. Domky v povodí
nakvap vystěhovali, obyvatele umístili dílem u příbuzných a známých, dílem v
obecním chudobinci. Na Boží hod ráno byla již Jilemka rozlita v strašlivý
rybník po celé osadě Jilmu. Po hladině plovalo dříví, nábytek, trámy ze
stržených chalup, drobné domácí nářadí, utopené kozy a kočky. V Dolení ulici
sahala voda až do domovních síní, které vroubily potok po celé jeho délce,
stály uprostřed dravého proudu podobné obrovským křovinám, svatý Jan Nepomucký
a svatý Václav na kamenném můstku za hospodou „U koníčků“ jako by v němém
zoufalství spínali ruce nad vírem, který se točil kolem kovárny. Martinická
silnice byla ve svém nejnižším místě přervána, ztrácela se v tůni. V ohybu za
Dudovou chalupou mužští lovili z vody háky, co jen se vylovit dalo, všichni
lidé dobré vůle měli plné ruce práce. Páni chodili rozčileně po náměstí.
Rozcitlivělé slečny se na všechen ten ruch a shon dívaly z oken.</p>

<p class="e-bookprozatext">Štěpku Kiliánovu zajímalo ze všeho nejvíc, že mezi
budovami postiženými povodní je i Malinův dvůr. Vytratila se z domu hned zrána
a připojila se k vyděšenému davu, který spěchal po roztocké cestě k Hrubému
kopci. Od jilemnické zvoničky, jejíž zvoník neustával v poplašném zvonění,
spatřila dílo zkázy očima rozšířenýma hrůzou. Vejrychovsko odtamtud vypadalo
jako malý ostrov. Voda se nedostala až k hospodářským stavením, poněvadž bývalá
tvrz trčela na mírném návrší, ale souše bylo tak mizivě málo, že se zdálo, jako
by se měly vlny každou chvíli nad statkem zavřít.</p>

<p class="e-bookprozatext">Štěpka viděla bratrance Jana s dýmkou v zubech, jak se
lhostejně opírá o zárubeň, pak dvorskou čeleď, která se brodila až po kolena na
břehu vzniklého jezera. Zřejmě povykovali a volali, ale slova nebylo možno
rozeznat pro příšerný hukot vody. Děvečka Barka s&#160;vykasanými sukněmi se
buclatou paží snažila tápavě dosáhnout k&#160;polenu, které nedaleko břehu
váhalo, má-li přistat, anebo odplout s&#160;proudem. Náhle se jejímu zraku
objevil hluchoněmý Franc, dosud ukrytý za čertovou stodolou. Seděl v červeně
pruhované loďce a&#160;statně vesloval, patrně chtěl navázat spojení se
skupinou lidí, která se shromáždila na bahnité louce u obecní paseky. Tuto
loďku Štěpka velmi dobře znala, vídala ji uloženou mezi haraburdím v průjezdu
stodoly. Nikdy netušila, k čemu by jí mohlo být někdy použito. Slyšela zřetelně
žalostné vytí psa, které se odráželo od bouřící hladiny v táhlých a ponurých
ozvěnách, ječivý pokřik vzrušeného davu a mezi závany prudkého jarního větru
znepokojivé bučení dobytka.</p>

<p class="e-bookprozatext">Pohled na vířící a hlučící spousty vod působil neblaze
i na Štěpčinu odolnou mysl. Hasičské signály ji mrazily v kostech. Špinavě bílé
chocholy vln, vnikajících do polozatopených chalup, o&#160;nichž nebylo lze
zjistit, zda stojí či zda plynou, jí působily ohavnou závrať.</p>

<p class="e-bookprozatext">Vracela se domů až před polednem, když jí už začala
lomcovat zima. Byla všecka prostydlá a promočená častými prškami deště. Když
stoupala po domovních schodech, střetla se nenadále s dvěma muži, kteří z nich
právě sestupovali. Jedním z nich byl pekař a radní Jan Ev. Trakl, druhým jeho
synovec. Lojzík ji velmi uctivě, ale odměřeně pozdravil, potom se však najednou
rozpomněl i pekař a&#160;smekl svůj sváteční černý klobouk. Štěpka po ničem
tolik netoužila jako být doma a zahřát se u kuchyňských kamen, ženská zvědavost
jí však nedala, musila si Lojzíka důkladně prohlédnout. Šilhavé oči měl ukryty
za skly skřipce, jehož šňůrka mu ležela na naškrobené náprsence, vlasy nad
čelem měl pečlivě ulíznuté, skráně snad ještě proláklejší, než když byl malý,
pořád ještě se v kyčlích tak podivně kýval. Byl to vlastně už mladý muž, vždyť
mu bylo skoro dvacet let! Avšak odkud se to ti dva hrnou? Přicházejí z druhého
poschodí, byli tedy patrně u Kiliánů. Co by však dělal Jan Ev. Trakl v bytě
stavitele Kiliána, s nímž je už více než šest let na válečné noze?</p>

<p class="e-bookprozatext">Na stole v parádním pokoji ještě stály tři nedopité
sklenky s&#160;kyselým vínem a talíř plný sucharů. Otec Kilián chodil rozčilen
po místnosti a bouřlivě dýmal. Anna se mu dívala poslušně po očích.</p>

<p class="e-bookprozatext">„Tak vida, tak vida,“ ulevoval si stavitel, „pro tohle
přišli. Teď jim jsem najednou dobrý.“</p>

<p class="e-bookprozatext">Anna horlivě pokyvovala hlavou. Jinak své mínění
neprojevovala.</p>

<p class="e-bookprozatext">„Nu, já nevím, odříci se to snad přece jen nedá?“</p>

<p class="e-bookprozatext">„Proboha, co se nedá odříci?“ vmísila se Štěpka,
drkotajíc zuby.</p>

<p class="e-bookprozatext">Matka rázem postřehla, jak je dcera zkřehlá. Ať se teď
raději zbytečně nevyptává a sní talíř horké polévky. A ať se rychle přezuje.
Šaty dolů! Je to rozum, v tomhle psím počasí stát od časného rána mezi
zvědavci! Koukáním se nikomu nepomůže.</p>

<p class="e-bookprozatext">„Ano,“ připouštěla Štěpka, „ale Vejrychovsko!“</p>

<p class="e-bookprozatext">„O Vejrychovsko jsi také nemusila mít žádný strach.
Tam jsou lidé, kteří si sami vědí rady. Není to poprvé, co se octli v takové
tísni.“</p>

<p class="e-bookprozatext">Při obědě se Štěpka konečně dozvěděla, že pekař přišel
k otci za Lojzíka orodovat. Jen proto ten chlapec přijel na velikonoční
prázdniny. Obcházejí se strýcem všechny domy radních pánů a&#160;hlavně pánů z
představenstva spořitelny. Lojzík je první student, který letos vychodí v
Chrudimi tu novou školu, obchodní akademii. Prý bude mít znamenité vysvědčení.
Strýc s ním má úmysly, chce ho umístit v jilemnické spořitelně. Nevypočítal si
to špatně. Kromě ředitele Štajfa, který co nevidět půjde na odpočinek, je tam
zaměstnán jen starý Šoupa a ten budižkničemu, pokladník Kulich. Bylo by na čase
doplnit personál školeným praktikantem. Takovému chlapci, který by měl jediný
ze všech opravdové odborné vzdělání, by ve spořitelně byla otevřena slušná
budoucnost.</p>

<p class="e-bookprozatext">„Totiž,“ opravoval Annu Kilián, „věc se má poněkud
jinak. O&#160;nové síle pro spořitelnu bylo již v představenstvu jednáno. Je tu
však ještě ten mládenec, vnuk polního hlídače Čmuchala, který už má za sebou
nějakou praxi. Je zaměstnán v lomnické záložně a rád by se dostal do města, aby
si dědu Čmuchala mohl vzít k sobě. To by pak byly zabity dvě mouchy jednou
ranou, mladý by byl umístěn a starý zabezpečen. Teď do toho plánu skočil pekař
s tím svým synovcem.“</p>

<p class="e-bookprozatext">„Jak se zachováš?“ zeptala se dychtivě Štěpka, jako by
záleželo pouze na stanovisku stavitele Kiliána.</p>

<p class="e-bookprozatext">Dlouho se díval Kilián do talíře svýma vyboulenýma,
vodnatýma očima, pak pronesl přísně, s jistou dávkou netečnosti: „Co dělat?
Ruka ruku myje. Myslím, že mu to nemůžeme odmítnout.“</p>

<p class="e-bookprozatext">Nemohl odmítnout stavitel Kilián, nemohl odmítnout
purkmistr Berger ani starý Duda, který měl na starosti obecní lesy, ani kupec
Groman, který měl v referátě pokladnu, ani ostatní měšťané a radní páni, a tak
byl v červenci téhož roku&#160;–&#160;který je v městské kronice zaznamenán jako
rok četných pohrom&#160;–&#160;přijat do spořitelny na zkoušku mladý Alois
Trakl, nemanželský syn nebožky posluhovačky Marie Traklové.</p>

<p class="e-bookprozatext">Rok četných pohrom? Ovšem, však je hlídač Čmuchal
prorokoval již o silvestrovské noci, když měsíc svítil nad sněhem jako krvavý lampión.
Povodeň, požár domku na Drahách, při němž uhořelo nemluvně, strašlivá bouře v
měsíci srpnu, blesk rozťal v půli starou lípu za Panskou zahradou a zapálil dvě
stodoly nedaleko svatého Jana v lukách před lesem Brabencem&#160;–&#160;a
konečně&#160;–&#160;nebylo jakousi pohromou i to, že jeho vnuk Frantík musil
ustoupit belhavému Lojzovi, synovci toho břichatého zloděje, lepiče housek a
tanečníka okolo díže, Trakla? Nebyla to pohroma pro jeho stáří, že mu vyměřili
jen několik krejcarů penze a umístili ho ve Špitálku mezi žebráky, pytláky a
vagabundy?</p>

<p class="e-bookprozatext">Štěpka Kiliánová slyšela starého Čmuchala, jak před
hospodou „U koníčků“ hlasitě nadává, dostala se bezděčně do kruhu jeho
posluchačstva, měla sto chutí mu k jeho rouhání přisvědčit, ale nakonec se
přece ovládla. Měla už jisté zkušenosti s pekařem od pohřbu jeho sestry, a pak&#160;–&#160;byla
teď tak zkrušená, tak sama, bez jediné radosti na tomto přežalostném světě!</p>
</div>
</body>
</html>