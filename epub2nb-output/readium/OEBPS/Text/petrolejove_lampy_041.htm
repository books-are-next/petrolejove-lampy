<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">2</h3>

<p class="e-bookprozatext">Jednoho večera, jednoho z těch temných zimních večerů,
kdy na lavičce u sporáku čadí svíce ustavičným průvanem, kdy vločky zalepují okna
a vítr v komíně hvízdá, kdy oblaka jsou tak nízko, že se takřka dotýkají
střech, a ve světnici je dusno k zalknutí, kdy jsou dávno přečteny všechny
loňské i letošní kalendáře a do jarních prací je ještě daleko, seděl starý
Malina za stolem, pokrytým zbytky večeře, a kouřil dýmku, proti němu Jan.
Hejtman chodil dlouhými kroky od okna ke dveřím a oči mu zlobně svítily. Služka
Karla, která na statku zastávala úlohu hospodyně, svářela na plotně mléko a&#160;občas
se ustrašeně ohlédla.</p>

<p class="e-bookprozatext">Hodiny vážně, ponuře odměřovaly čas. Každý pohyb
kyvadla počínal i končil mrzutým šramotem. Velká ručička na ciferníku se
neúprosně blížila k dvanáctce. Znenadání v hodinách sípavě zaskřípělo, kyvadlo
se zatetelilo a současně se ozvaly tenké a spěšné údery. Jako by byl čekal jen
na toto znamení, Jan otevřel ústa a začal mluvit: „Myslím, otče, že je už na
čase, abych vám pověděl, na čem jsem se rozhodl. Máte přece právo se to
dovědět. V masopustě se ožením.“</p>

<p class="e-bookprozatext">Jako na povel se Pavel přestal procházet. Prudce se
otočil na patě, navoskované kníry se pozorně vztyčily.</p>

<p class="e-bookprozatext">V očích mu posměšně zasvítilo, neřekl však nic, a jako
by si to byl rozmyslil, pokračoval v chůzi. Od okna ke dveřím a zpět&#160;–&#160;jako
dřív. Prkna opět zavrzala. Malina vyňal z úst dýmku a překvapeně se zadíval na
syna.</p>

<p class="e-bookprozatext">„Ožením se,“ vzdorovitě opakoval Jan, který byl v
ráži, „je mi sedmatřicet let. Byl jsem tu dlouho čeledínem, dokonce čeledínem
bez mzdy. Dřel jsem na flámy, ačkoli jsem neflámoval. Dřel jsem na ženské, a
sám jsem žádnou neměl. Teď chci konečně pracovat pro sebe a pro své děti.“</p>

<p class="e-bookprozatext">„Já vím, já vím,“ koktal poděšený stařec, „jenom mi,
prosím tě, řekni, co ti to najednou napadlo. Zrovna teď, když jsme skoro na
mizině. Máme tolik starostí, a ty si vzpomeneš na svatby!“</p>

<p class="e-bookprozatext">„Dvůr je prodlužen,“ pokračoval Jan, jako by starého neslyšel,
„ale na tom nezáleží. Bude se prodávat, ať se jen prodává, nakonec přece jen
něco zbude. A to, co zbude, bude jenom mé. Však se nějak uživím. Nějak se už
budu hrabat. Nebojím se ani dost málo.“ Zpozorněl. Jeho oči se zúžily, zabodly
se do zad mladšího bratra. „Jenomže,“ dodal zlověstně, „na zmenšeném statku
nebude místa pro darmojedy.“</p>

<p class="e-bookprozatext">Hejtman došel právě ke dveřím. Opřel se o ně zády a
založil si ruce na prsou. Chvěl se vztekem, ale dosud mlčel. Z poodhrnutých rtů
trčely vlčí zuby, jako by se chystaly kousat.</p>

<p class="e-bookprozatext">„Pavle,“ začal Jan svůj generální útok, „budu
potřebovat tvou světnici. Chci v ní spávat se svou ženou. Nezbývá ti než
uvažovat o&#160;tom, kam se postěhuješ.“</p>

<p class="e-bookprozatext">Karla jaksi chvatně odstavila mléko, které vzkypělo, a
odběhla do své komůrky. Dveře za ní zapadly. Pavel si nervózně kroutil jako
drát tenké a tuhé kníry.</p>

<p class="e-bookprozatext">„Od které doby tu vlastně poroučíš?“ zeptal se
pohrdavě.</p>

<p class="e-bookprozatext">„Od té doby, co ty jsi probil svůj díl,“ více a více
se rozehříval Jan, který seděl pevně na svém válečném koni. „Nebo si snad myslíš,
že tu máš právo na jediný šindel? To je zrovna k smíchu. Dobře víš, že jsme tě
tu dodneška trpěli jen z milosti. Nemůžeš si na mne naříkat, ty zloději, který
jsi mě sprostě okradl. Snášel jsem tě dost dlouho, teď jsi mě však už omrzel.
Jíš můj chléb, jako bys měl na něj nárok. Jdi si k čertu, pojdi si třeba, mne
to nezajímá.“</p>

<p class="e-bookprozatext">„Hulváte,“ řekl hejtman s obdivuhodným klidem, „bydlím
u&#160;otce, a ne u tebe.“</p>

<p class="e-bookprozatext">Jan vyletěl z židle, jako by ho byl uštkl had. „Co? U
otce? Co si vlastně myslíš? U mne jsi, abys věděl! Promluv, otče, není to
pravda? Není statek můj? Nevadí, že to není zapsáno v knihách, on je můj, otec
to ví a ty to také víš. Netěš se, že se tě bude otec zastávat. Má tě také dost.
A i kdyby chtěl, nesměl by. Nesměl by, rozumíš? Víš, co bych udělal, kdyby se
přece jen opovážil? Odešel bych odtud.“ Vyzývavě, vítězoslavně se rozhlédl. „Odešel
bych odtud, a&#160;co on by si tu sám beze mne počal? Ledaže ty bys mu chtěl
pomáhat. Ledaže ty by ses tu chtěl plahočit a dřít do úpadu.“</p>

<p class="e-bookprozatext">Konečně se starému Malinovi jakžtakž podařilo srovnat
si v hlavě rozptýlené myšlenky. S rukama na kolenou, v jedné drže vyhaslou
dýmku, obrátil se k Janovi s otázkou, která přes to, že byla nasnadě, nebyla
dosud vyslovena: „Mluvíš o svatbě, začínáš sváry, ale dosud jsi mi ani neřekl
jméno své nevěsty.“</p>

<p class="e-bookprozatext">Jan rázem zkrotl, stal se rozpačitým.</p>

<p class="e-bookprozatext">Nežli odpověděl, drbal se chvíli ve vlasech. Jeho
slova nebyla pranic útočná.</p>

<p class="e-bookprozatext">„Není bohatá, je docela chudá. Já jsem však také
chudý, a ne vlastní vinou. Hlavní je, že je hodná a pracovitá. Stojí o mne.
Ostatně ji znáte.“</p>

<p class="e-bookprozatext">„Snad to není Karla?“ vylétlo Pavlovi z úst. Uši
ostražitě vztyčeny, napětím nedýchal.</p>

<p class="e-bookprozatext">Jan sklopil oči a tato pokora byla přiznáním.</p>

<p class="e-bookprozatext">„Zajímavé, náramně zajímavé,“ roztřásl se hejtman
nepříčetným smíchem, „tak on si tedy vezme služku! Už se těším na příbuzenskou
hubičku. Ale kam vlastně utekla má příští švagrová? Doufám, že budu na tvé
svatbě za svědka, ty trulante. Nu, otče, co tomu říkáte? Jestlipak jste dost
nadšen? To se ale povedlo! To se opravdu povedlo!“</p>

<p class="e-bookprozatext">„Mlč! Mlč!“ zařval Jan a napřáhl pěst. „Ještě jedno
takové slovo a&#160;rozbiju ti hubu! Ještě jeden pošklebek, a poletíš odtud v
tu chvíli!“</p>

<p class="e-bookprozatext">Malina se postavil mezi své syny. Ruce se mu chvěly.
Bezzubé dásně zůstaly překvapením pootevřeny. Oči mu ztemněly strachem z bitky,
která se již již počínala.</p>

<p class="e-bookprozatext">„To tak ještě,“ vzdychal, „teď se mi tu začnete
mlátit. Nestydíte se? Chcete hřešit na to, že jsem už starý a že vás nezvládnu?“</p>

<p class="e-bookprozatext">„Jsem zvědav, otče,“ horlil vášnivě Jan, „pokusíte-li
se vymluvit mi můj úmysl. Myslím, že to neuděláte. Vy víte nejlépe, že si
zasloužím, aby také jednou bylo po mém. O sebe se nebojte, zajistím vám slušný
výměnek. Ještě se dočkáte lepších dob, jenom co tenhle darebák bude z domu. A
kdybyste si snad přece troufal, kdybyste se jen pokusil za něho orodovat, víte,
co udělám. Už jsem řekl. Mám všeho až po krk a jsem ke všemu odhodlán. Tolik
let jsem mlčel a&#160;nechal se vydírat, teď se budu o své právo rvát.“</p>

<p class="e-bookprozatext">„Kdo by ti chtěl kazit zásnuby, chudáčku?“ dobíral si
ho Pavel. „Vždyť jsi už jaksepatří zralý na ženění, jenom se tedy spánembohem
ožeň. Zasnub bídu s nouzí, je to docela moudrý čin. Nudíš mě, hlupáku! Nestarám
se o to, co uděláš, ani jak se ti povede. Ostatně, jak vidíš, zívám. Půjdu do
postele, v níž mi milostivě dopřáváš spát. Řekl jsi, abych odtud táhl.
Vyhazuješ mne. Dobrá, dobrá, nechám si odpověď na ráno. Ráno je prý moudřejší
večera. Snad si ještě něco vymyslím. Kdo ví? Možná, že to budu nakonec přece
jen já, který v té věci promluví poslední slovo.“ A odešel, prásknuv dveřmi.
Hořel vztekem, tvář měl ztrhanou, byl překonán vnitřním napětím, které bylo nad
jeho síly.</p>
</div>
</body>
</html>