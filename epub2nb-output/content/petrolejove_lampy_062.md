---
title: ČÁST TŘETÍ LAMPY ZHASÍNAJÍ
contentType: prose
---

<section>

## 1

Po Hromnicích se dalo do deště a celý týden vytrvale a úporně lilo. Sníh roztál a proměnil se v řídkou, špinavou kaši, po chodnících stružkami tekla voda. Jedenáctého února neočekávaně uhodil mráz, kalužiny se pokryly ledovou korou, u okapů narostly střechýle. Ještě večer se obloha zatáhla pytlovitými mraky a začal se sypat sníh.

V noci se rozkvílela meluzína.

Stavitel Kilián měl obyčejně výborné spaní, toho dne se však velmi časně probudil. Prudké závany vichřice hučely jako bouře, strašidelně pohybovaly záclonami, vířící vločky se lepily na okenní tabulky. Z vedlejšího lůžka k němu doléhal tlumený šepot – to se Anna tiše modlila.

Nechtělo se mu do rozmluvy, také se mu však nelíbilo tak nečinně ležet a dívat se do tmy. Znovu a znovu zavíral oči – marně, usnout se mu už nepodařilo. Nějaká vzdorovitá žilka mu rytmicky tepala v hlavě – rány lehkého, neústupného kladívka – cítil nepříjemné teplo, na čele mu vyvstávaly krůpějky potu. V žaludku palčivá, kyselá chuť. Na zámecké věži odbila tenounce třetí hodina a vzápětí potom slavnostně zabouřily radniční opakovačky. Kilián se převaloval z boku na bok, slyšel bít půl čtvrté, pak čtyři a opět půl. Opravdu, bdít nebylo zrovna záviděníhodné. Nyní teprve chápal, jak hrozně se žije takové Anně, která již po léta nevěděla, co je to spát celou noc.

Poněvadž Kilián nespal, byl vydán napospas myšlenkám, které nepřivolával. Byly to stále tytéž dotěrné myšlenky o zeti, který umírá a nechce umřít, o ženě, pro jejíž trápení není léku. Pomalu, pomaloučku začínalo svítat, bylo to však svítání neobyčejně ubohé a rmutné. Obnažilo po jeho boku sešlou, prožloutlou tvář s trpícíma očima, plnýma bezmocných slz, vyhublé ruce, sepjaté na svrchnici.

Před osmou Kilián mlčky vstal, navlekl si kalhoty, obul se do bačkor a začal přecházet po místnosti. Vedle v kuchyni Františka Pelcnerová rachotivě mlela kávu a stařecky pokašlávala. Protivná, úlisná Františka! Zvuk jejího hlasu, každý její pohyb, každý její pohled byl Kiliánovi svrchovaně nepříjemný. Proč zrovna ta se musila usadit v jeho domě? Nenáviděl její prohnanost a její předstíranou pokoru. S hlubokou nedůvěrou sledoval její hospodaření, s nechutí jedl pokrmy, které mu připravovala. Připadal si jako král, obklopený proradnými ministry a zakuklenými traviči.

Občas se zastavil u okna a zasmušile se díval, jak se žáčkové trousí do školy. Ti nejmenší byli oblečeni do zimníčků s ohrnutými límci, maděry měli staženy přes uši, od brašen jim visely hubky. Všechno to štěbetalo a vřeštělo. Vytáhlíci z měšťanské povykovali nejvíce, v podpaží si nesli kreslicí prkna, v rukou pouzdra s houslemi. Zvoneček v papírníkové krámku drnčel bez ustání. Nemohlo se říci, že by ho byla ta podívaná nějak dojala nebo aspoň přivedla do lepší nálady. Cítil se nesvůj, byl náchylný k sváru, hledal záminku k vybuchnutí. Dnešní den bude mnohem delší než jiný den, mnohem prázdnější, zřejmě plný rozličných protivenství. Kilián tak trochu věřil, že co špatně začalo, neméně špatně skončí.

Hned po snídani se vydal na svou každodenní obchůzku po městě, aby aspoň zabil kus toho zbytečného času. Jak správně předpokládal, nepříjemnosti začaly, sotva vyšel před dům. Na samém prahu uklouzl a byl by si šeredně natloukl, kdyby se byl šťastně nezachytil okapní roury. To způsobila ta nevychovaná školní čeládka! Pln zášti se rozhlížel, hledaje, komu by si postěžoval, na kom by si vylil vztek, ale žáčkové již dobrou hodinu tenkými hlásky odříkávali abecedu nebo zuřivě třískali koulemi počitadla. Nikdo nebyl nablízku, kdo by si dal bez protestů vynadat, kdo by trpělivě vyslechl jeho kázání o té dnešní drobotině, která neumí ani způsobně chodit do školy a ze školy, a o učitelích, kteří pranic nedbají o to, aby chodníky počestných měšťanů nebyly proměňovány v klouzačky.

Rozezlen a nespokojen se procházel po náměstí od hotelu U modré hvězdy k staré radnici, ještě však neudeřila hodina, kdy purkmistr Berger chodil do úřadu. Kilián podvědomě doufal, že se přece jen někoho dočká, ať již doktora Blodka nebo regenschoriho Karbana nebo někoho jiného ze staré gardy, ale tato naděje ho zklamala. Potkal jen stavitele Mohra a zdálo se mu, že v očích toho mladého člověka kmitlo cosi podobného výsměchu, jiskřička vítězoslávy. Vítězoslávy? To tak! Byl snad on, Kilián, Mohrem poražen? Položen na lopatky? Ustoupil mu z cesty, pravda, ale učinil tak z vlastního rozhodnutí. Protože měl jiné starosti, protože zestárnul, chtěl si již odpočinout. Chodil dále po náměstí sám a sám, chtěj nechtěj musil o svém protivníku přemýšlet. Co je proti němu takový Mohr? Pouhý břídil. Až vykoná tolik co on, pak teprve bude mít právo se usmívat, ten floutek! Vskutku, Kilián měl dosti důvodů, aby se ukolébal do pyšného uspokojení, jenže klid, uspokojení, to dnes nebylo v jeho programu. Bouře v jeho nitru zle burácela. Podobná bouře jako ta, která mu ráno nedala dospat. Běda tomu, kdo mu dnes položí stéblo přes cestu!

Konečně se Berger objevil, ale byl nějak uchvátaný a duchem nepřítomný, snad měl něco nepříjemného před sebou, snad měl jen naspěch, kdožpak ví, ať tomu bylo tak nebo jinak, nebyla s ním žádná řeč. Žehrání na klukovské klouzačky vyslechl bez poznámky, kariéra Kiliánova nástupce Mohra se ho nikterak netýkala. Dobrá, dobrá, když ty tak, já se ti také vtírat nebudu. Stavitel, který jindy doprovodil přítele až ke dveřím radnice, ho dnes opustil uprostřed náměstí, své zklamání mu dal najevo provokativně chladným podáním ruky. Nejhorší bylo, že si purkmistr jeho hněvu nepovšiml. Och, ani noc ani den, země ani lidé dnes s mistrem Kiliánem nezacházeli dobře!

Nejmoudřejší bude vrátit se pěkně domů. Ale co doma? Již opatrně přešel zrádné náledí, stál na prahu a sahal do kapsy po domovním klíči, a tu mu napadlo, že by se mohl podívat k starému Gromanovi. Dobrá, půjde ke Gromanovi, snad aspoň u něho najde trochu porozumění pro své trampoty. Když kráčel kolem Goldšmídovy kořalny, jakýsi raný opilec otevřel dveře krámu a zatuchlý vzduch, nasáklý lihovinami, mu vnikl do chřípí. Vždycky mu byl ten zápach odporný, dnes se jím přímo zalkl. Musil se opřít o hůl, aby nezakolísal, před očima se mu udělala ohnivá kola, v hlavě mu zašumělo, jako když vítr haraší podzimním listím. Špatně spal a nyní se hlásí žaludek – tak je to. Polohlasem huboval na židovský krám jako ráno na klouzačky a později na Mohra, dokonce by byl docela rád zažil ještě nějakou nepříjemnost, aby ten dnešní zlořečený den opravdu stál za to, avšak do Gromanova obchodu se dostal již bez jakékoli další příhody. Neměl tam chodit, všechny ty smíšené zápachy slanečků v sudě, koření, kávy a kyselého zelí mu jen znovu podráždily žaludek, bylo mu na zvracení.

Groman mu přes pult váhavě podal ruku, pátravě se mu zadíval do tváře, v Kiliánově zjevu bylo dnes asi něco nezvyklého, co budilo podezření. Horlivě, po sousedsku ho zval do kuchyně. Je právě sám doma, stará paní je nahoře zaměstnána úklidem – nemusila by, to víte, ale nedá si to vzít – syn odjel včera za obchodem, mladá si odběhla, uložila mu, aby ji zastal v krámě, kdyby snad přišel nějaký zákazník. Ve velikém hrnci na sporáku klokotem vřelo prádlo – to ještě Kiliánovi ke všemu scházelo! Vyváření mu bylo vždycky proti srsti, vzduch prosycený párou nemohl ani cítit, vždycky z domova utíkal, kdykoli se s prádlem začalo. A horko tu bylo jako v pekle, kamna důkladně kouřila. Nu, tuze dlouho se nezdrží, odejde co nevidět, teď si však musí aspoň na chviličku sednout, nějak se mu podlamují kolena.

Seděl, bradu opíral o knoflík hole, těžce oddechoval, vypoulené oči mu slzely. Groman chodil šouravými kroky po kuchyni. Pozoroval jeho rozšafnou, spokojenou tvář, naslouchal bublání mydlin. Jak mu byl odporný kupcův velebný plnovous, modrými žilkami protkaný nos, podobný slonímu chobotu! Nikdy si ještě nepovšiml, jak je ten nos vlastně šeredný, jak vyzývavě trčí z blahobytného obličeje. Panebože, kdyby se tak na něj nemusil dívat! Nos ho však k sobě přitahoval jako hadí oko, jeho špička se leskla jako knoflík Kiliánovy hole. A Groman mluvil, mluvil, pedantský od sebe odděloval slabiky, chrchlal, dýmal, potom usedl za stůl proti staviteli, položil žilnaté ruce na pomoučený vál a bubnoval prsty jakýsi rozpačitý pochod. Kupcovy nehty byly černé, nátepníčky v zápěstí také černé – samé hrobařské barvy! Gromanovo bubnování slyšel Kilián až uvnitř lebky.

„Továrny! Továrny!“ hlaholil Groman. Kritizoval nedávno dostavěnou Cíchovu továrnu u martinického lesa. „Co jsou takové továrny? Stroje na bohatství jedněch a na chudobu druhých. Lidé, kteří se dosud živili poctivou prací, budou bez chleba. Musí do továren. Tam už ze své práce nebudou mít radost. Bude se jim poroučet, oni budou poslouchat. Tkalci na horách vyhynou. Co se tu nadělá zbytečného díla! Kdo to všechno spotřebuje? Cizina. Veliký svět. Ach, náš svět byl malý, ale byl lepší.“

Kilián slyšel cosi o velkém a malém světě, ale dosti dobře to nevnímal, slova ho ukolébávala do nepříjemné mrákoty. Studený pot se mu perlil na čele. Cítil, že nevstane-li a neodejde hned, v tu chvíli, nezdrží se již, položí hlavu na stůl a hlasitě se rozvzlyká. Bože, jaký to děsný stav! Jaká úzkost u samého srdce! A ten s velebnými vousy a s rozeklaným nosem nepřestává horlit, koulí očima, posunkuje. Cožpak nevidí, že mu není dobře?

„Nikdy mi nevymizí z paměti,“ kázal neúprosně Groman, „jak jsem šel poprvé z domova na vandr. Můj nebožtík otec stál na zápraží, díval se za mnou a kynul mi, dokud jsem nezašel. Teď se končí věk vandru, věk slavných řemesel, továrna pohltí muže, sotvaže dospěje, a vyvrhne ho, aniž ho čemu naučí, stará zlatá zkušenost – –“ Nedomluvil. Mlčelivý, podivně se tvářící host se náhle křečovitě zachytil stolu, avšak neudržel se, již se kácel! Kupec byl naštěstí duchapřítomný, podepřel ho dřív, než se svalil na podlahu. V téže chvíli vcházela do kuchyně mladá Gromanová. Byla to činorodá osoba, ihned věděla, kolik uhodilo, nikdo jí nemusil nic vykládat. Chopila se Kiliána pod rameny, Groman mu poslušně pozvedl nohy a odnesli těžké tělo na pohovku.

Ústa byla černá a široce otevřená, z levého koutku tenkou stružkou vytékala krev. Obličej byl bílý jako papír. Položili mu na čelo kapesník namočený ve studené vodě. „Pane Kiliáne! Pane Kiliáne!“ domlouvala mu rozechvěle Gromanová. Avšak Kilián necítil ani neslyšel. Ruka se svezla na podlahu a měkce buchla, jako by byl z válu spadl kus těsta. Oči se obrátily v sloup a už se nepohnuly.

Groman vyběhl z krámu, v týle měl naraženu huňatou čepici, cestou si oblékal zimník. Za chvíli se vrátí a přivede s sebou druhého stavitelova přítele, doktora Blodka, který jen potřese svou malou, bílou, tvarohovou hlavou a zkonstatuje smrt. Třetí, Karban, šlápne za tři dny čapíma nohama na pedály varhan, aby mu zahrál naposledy. A čtvrtý, purkmistr Berger, cituplně promluví nad jeho rakví.

</section>


<section>

## _2_

Patnáctého února se v městečku málokde klidně obědvalo. Slavný pohřeb je něco stejně zábavného jako slavná svatba. Na dveře nízkého domku u školy přibili černé smuteční závěsy, zledovatělý chodník, který tak dozlobil mistra Kiliána v poslední den jeho života, posypali škvárou. Na škole, na radnici, na hospodě U božího oka, kde měla sídlo Řemeslnická beseda, visely černé prapory. Portál kostela byl stejně vyzdoben jako dům smutku, na hlavních ulicích byly rozžaty svítilny.

V jednu hodinu byl již domek obklopen smutečními hosty a zvědavci. Dveře byly dokořán otevřeny, lidé vcházeli a opět vycházeli, černé jupky, černé zimníky, třásnité šátky, černé klobouky, bílé kapesníky, závěs se ustavičně vlnil a pohyboval. V síni tály nášlapky sněhu. Světélko olejové lampičky pod křížem na konci chodby se kmitalo jakoby dechem něčího neslyšného štkaní.

V půl druhé přihrčely před dům současně dva povozy, div že se nesrazily. Jeden byl pohřební vůz první třídy, dva páry koní jej táhly, na hlavách bílé chocholy, na střeše ležel sněhový poprašek, skleněné tabule byly osleplé mrazem, po stranách lkali čtyři pozlacení andělé. Druhý byl dvorský kočár, který přivezl Pavla, Jana a starého Malinu. Hejtman vylézal z jeho útrob jako nestvůrný krab. Podpírán bratrem, stoupal po schodech, klepety se křečovitě zachycoval smutečních závěsů. Konečně přišli kněží v ornátech, naditých zimním oděvem, provázení ministranty. Muži smekli, hlavy se obnažily, hlavy bílé, kadeřavé i lysé. Kdesi uvnitř se ozval táhlý, tlumený zpěv.

Pak náhle ticho, jako když utne. Jen občas něčí nesmělé zakašlání, rozpačité přešlápnutí. Chodba se rozezvučela dunivými ozvěnami, pohřební zřízenci, černí admirálové, vynášeli z domu Kiliánovu rakev. Na Svatém Vavřinci se rozhlaholily zvony. Ze školy vyšli v dvojstupech žáci vedení svými učiteli. Průvod se začal řadit. Strážník s kohoutími péry na klobouku, za ním kluk v černé sukni a bílé komži, kvadrátek na hlavě, uši zmodralé mrazem, v ozáblých rukou třímal žerď křížku, ozdobeného flórem. První řady školních dětí byly již u kašny, když trouby a klarinety spustily smuteční pochod.

Průvod se táhl ke kostelu zbytečnou oklikou přes náměstí, zrovna tak jako kdysi hrčely kočáry v den Štěpčiny svatby. Za pohřebním vozem, ověšeným věnci a kyticemi, kráčela Štěpka v černém plášti a v širokém klobouku s neproniknutelným závojem, jímž prosvítal jen kapesník, přiložený k očím, opuchlým pláčem. Do její malátné paže byl zaklesnut hejtman, oblečený do parádního stejnokroje. Místo šavle měl sukovatou hůl, o niž se opíral, poněvadž na Štěpku dnes nemohl zcela spolehnout. Krok za nimi šli Malina otec a Malina syn. Anně lékař na pohřeb nedovolil. Poručili ji do ochrany Františky Pelcnerové, posadili ji u okna do jejího pojízdného křesla. Odtamtud se dívala, jak se průvod vzdaluje, a trpělivě vyhlížela, až se zas vrátí z druhé strany ke kostelu.

Městská rada s purkmistrem v čele, spolky s prapory, sousedé a známí, každý s dlouhou těžkou svící. Lidé tarasili ulice, kupili se ve všech rozích náměstí. Kdo by si dal ujít nezapomenutelnou podívanou na hejtmana Malinu! Plášť na něm visel jako na polním hastroši, ztrhané oči, zapadlé v hlubokých hnědých důlcích, mu svítily nepřirozeným ohněm, ďábelským ohněm, snad to byl jen úšklebek hrůzy? Umírající doprovázel mrtvého na jeho poslední cestě. Strašné! To nebyl už člověk, to byla mumie, vytažená z krypty! Hle, skákavý hejtman! Vlastně už ani neskáče, jen se bídně vleče, táhne za sebou ochromené nohy jako obludný žnec, který pracuje v obilí, obloukem jednu a zas obloukem druhou, ano, jako by topornými hnáty kosil neviditelná stébla. Hudba hřměla a pronikavě kvílela, ještě chvíli, a tím hlukem se zřítí nebesa, obtěžkaná ledovou sutí. A zvony na Svatém Vavřinci hlaholily ustavičně, do Štěpčiných uší se vrývalo srdcervoucí: Kili-án, Kili-án, Kili-án.

V kostele byla rakev postavena doprostřed chrámové lodi, nastalo ticho, lidé smrkali a kašlali plni očekávání. Štěpka hleděla z první lavice na katafalk vytřeštěnýma očima, zoufale se snažila představit si otcovy rysy, jak je viděla naposledy, než na kovovou rakev přibili víko, ale nemohla, obraz se jí rozplýval v slzách, v hlavě slyšela bouřlivý tepot vlastního srdce. Plápolavé světlo kterési svíce se obráželo ve vyleštěném knoflíku hejtmanova stejnokroje, ze strany na ni potutelně šilhalo, tak se jí vtíravě připomínal její obtížný společník, který zlomyslností osudu, falešnou boží hrou ukořistil titul pozůstalého. Proč on ne místo dobrého, laskavého otce Kiliána? Hlas knězův v tom chladném klenutí jako hlas volající z hrobu, hlas zvoucí do nezbadatelna, varhany duněly jako vodopád řeky zapomenutí, pára se srážela před tolika ústy, mračno krůpějí z hlubin tohoto vodopádu – a rakev stála tak dojemně tiše, tak nádherně, tak hrdinsky osamělá! Tamhle sedí doktor Blodek, jak je už také starý! A Berger, Groman, všichni jsou staří, také oni budou již brzy nebožtíky a to jí, hořem zdrcené a zmatené Štěpce, bylo nesmyslnou útěchou.

Potom se rakev zakymácela na ramenou bývalých Kiliánových zedníků, tvářili se smutečně a ustrašeně, ti hodní lidé nesli jejího drahého tatínka, jejího tatínka s těžkýma, změklýma rukama, toporně svírajícíma křížek a s načechranou hřívou bílých vlasů, v nichž se živou mocí nedala udělat posmrtná pěšinka. Pouť ke hřbitovu se začala. Každý krok krvavější a krvavější, nyní již není vyhnutí, nic je nezadrží, vzali jí ho a už jí ho nevrátí, je bezmocná proti strojové práci těch, kteří pohřbívají mrtvé. Cesta Zvědavou uličkou vzhůru, to byla cesta na Kalvárii, ne, nestane se zázrak, koně s bílými chocholy se nezastaví v kroku, lidé se neshluknou kolem rakve, jejíž víko se nadzvedlo olbřímí silou živého, který byl jen omylem pokládán za mrtvého. Tato cesta není sen, jak by si byla Štěpka ráda namluvila, nevyskočí náhle z postele za jasného, mrazivého rána se šťastným oddychnutím, to jsem ráda, že to není pravda! Hudba hraje tak drásavě, proč si lidé vymyslili tak strašlivé pohřby? Vždyť je to opravdu zcela zbytečné, ještě víc rvát nebohé srdce!

U hřbitovních vrat se průvod na okamžik zastavil, bylo nutno vytáhnout rakev z vozu. Chopila se jí sama městská rada. Štěpka se bezděky ohlédla. Dlouhý had pohřbu se vinul celou ulicí, poslední řady ještě nezahnuly za roh u nové dívčí školy. Co je tu lidí! Štěpka se důvěřivě domnívala, že všechny sem přivedla jen úcta a láska k zesnulému. Její žalost se promísila s velikou vděčností, pocítila teplou lidskou solidaritu se všemi těmi známými i neznámými, blízkými i vzdálenými, oděnými do smutečních šatů.

Cesta mezi pomníky a kříži, syrová, vlhká cesta hrbolatou sněhovou plání. Zde spí příští otcova společnost, dávní i nedávní mrtví, oplakávaní i zapomenutí. Zde jednou ulehne i ona, i ona! A bouřlivou láskou zmítané srdce zatoužilo, aby to bylo již dnes, hned, nebo aspoň co nejdříve. Ne, život již nebude mít pro Štěpku žádné půvaby. Dvůr, pole, každodenní starosti, radost z práce, naděje do budoucnosti – všechno se stalo dokonale bezvýznamným. Její vlastní manželské neštěstí – také naprosto bezvýznamné.

Schodiště, z něhož byl pečlivě vymeten sníh, otevřená hrobka, červené světélko, visící na řetízcích z výše hvězdnaté klenby – smutné vyplakané oko – jsme u cíle. A v kupoli zacinkal zvoneček, tenounce, stříbrně, vlídně, mladistvě – nikdy ještě nezněl, dnes zazněl poprvé – a také on si stýskal dětským, žalujícím hláskem: Kili-án, Kili-án.

</section>

<section>

## _3_

Hejtman Malina už nesedá u okna se sklenkou krvavého vína v ruce, neutápí se v blaženém opilství, neprožívá znovu svou dávnou, bujarou mladost, nehoní se za prchlými, vábnými vidinami, pod židlí baterii lahví, v tváři idiotský úsměšek. Opíraje se o hůl, plouží se od rohu k rohu, přidržuje se nábytku, zase se zastavuje, údy se mu třesou, krk je napjat úsilím, oči vytřeštěné šílenou představou. Vyschlá sanice mu poskakuje bezhlasou hrůzou. To smrt strýce Kiliána ho vyšinula z klidu. Opustil křeslo, v němž se oddával sladké nečinnosti, a už nikdy do něho nesedne s bezmračnou pohodou v uspané duši.

Smrt! V den pohřbu vstoupil do domu mrtvého se škodolibým úšklebkem, lhostejný k vlastní nemohoucnosti, cynicky pyšný na své neočekávané vítězství. Hle, on, hejtman Malina, luetik, jehož osud je zpečetěn, přežil toho sebevědomého starce a teď ho před sebou spatří bezmocného, sraženého k zemi, bez hlesu a bez pohybu.

V rakvi, mezi plápolajícími svícemi, ležel Kilián velmi přísný, velmi slavnostní, s kamennými rysy, jedno oko pevně zamčené, druhé pootevřené, ústa probodena strašlivou skulinou, vedoucí do hloubi nitra, promodralé ruce, pokryté koží, podobnou pomačkanému papíru, sepjaty na prsou jakoby k modlitbě. Avšak to pootevřené oko – nedívalo se snad na Pavla poněkud vyzývavě? Neposmívalo se mu to oko? Nekynulo mu? Neříkalo: „Příteli, na brzkou shledanou?“ Tento nový mistr Kilián byl jiný, byl nesrozumitelný, ironický. Ještě nikdy ho hejtman takového neviděl. „Ještě maličko,“ pravil podšitý obličej mrtvého Kiliána, „ještě maličko, a budeš zrovna tak hloupě ležet ve své truhlici jako teď já, tvé vlastní vyhaslé oko bude skelně hledět zpod ztrhaného víčka, ale ty neuvidíš. Ústa ti zkřiví nesmyslný smích, ale ty nebudeš ani slyšet, ani cítit.“

Nebo snad přece něco je za touto pitvornou maskou? Nějaký život, který ještě nadobro nevyprchal, nějaký děs, který již nelze vykřičet do ponurého vzduchoprázdna? Po celou dobu, co se belhal za pohřebním vozem, hejtman Malina rozmlouval s mrtvým.

„Co, že umřu?“ ptal se furiantsky voják. „Vím to a nebojím se. Smrt jako život, život jako smrt. Všechno je docela jedno. Být je stejně dobré jako nebýt. Když jsem opilý, žiju a vnímám sotva víc než vychládající mrtvola. Kdosi jiný sedí v mém křesle, má rozmařilá, pohoršlivá minulost. Nechť jen se prohání ta minulost v mém rozkládajícím se mozku jako podzimní vichřice pod pustým obzorem! Já a ona jsme si zrovna tak cizí jako ty a tvá ctihodná minulost. Rozdíl, který tu je, nestojí vlastně za řeč. Teď jako potom, nebojím se!“

Avšak Kilián, který plul tam vpředu v nepříjemném přítmí své rakve, obložen věnci a kyticemi, se po něm ohlížel, po unaveném, vratkém ubožáku, a tvářil se nesmírně zpupně. Byl si vědom své převahy. Byl si jist svou věcí. „Marně se chvástáš, marně se vypínáš. Však ty se přece jen bojíš!“

„Ech, život!“ Hejtman, jehož údy byly takřka bezvládné, s perspektivou blízkého umírání před očima, s jedem v žilách, s jedem v kostech a v mozku, zahořklý strašlivou beznadějí, vyžilý, vyčerpaný, zbavený možnosti sbírat drobty milování, odkázaný na pouhé sebezapomnění, si opovržlivě odplivl. „Jakápak je tu výhoda proti smrti? Nebýt je skoro lákavější.“

Kilián hněvivě chmuřil husté obočí, nadouval rty, pootevřené oko nespouštěl ze svého protivníka. „Aťsi je život sebebídnější, vždycky je lepší než smrt!“

Pavel byl svědkem toho, jak lhostejně se chovalo tělo mrtvého k horkým dotekům dceřiných rtů, jak bylo dokonale netečné k pompě i k slzám. Představoval si, jak se v rakvi převaluje sem a tam, jak hlava při výkyvech vozu naráží na kovové vězení, viděl před sebou temné sklepení hrobky, kde bude nebožtík tlít nekonečně dlouho, nekonečně dlouho, a živý Kilián mu zlomyslně šeptal u ucha: „Právě tak ty. Právě takové to bude s tebou.“

Od tchánova pohřbu neměl již hejtman nikdy klid. Nedovedl pokojně sedět, nedovedl se opít do úplné tuposti. Musil se vláčet ode dveří k oknu, od okna ke dveřím, musil se přít s mrtvým Kiliánem.

„Už to bude brzy,“ tvrdil stavitel. Poulil na něj oči, podkreslené krvavými žilkami, samolibě se pohupoval na špičkách.

„Ne, ne, ne – kdož ví, třeba to ještě potrvá,“ ohrazoval se Malina.

„Měsíc? Dva?“ strašlivě žertoval stařec.

„Vždyť hniju a páchnu už teď,“ vychloubal se Pavel, „valný rozdíl v tom nebude.“

„Myslíš? Ale považ, hlína, hrob, červi,“ našeptával mu mrtvý.

„Nebudu o tom nic vědět,“ jásal živý.

„Kdo ví? Kdo ví?“ pokoušel stín.

Zmučená kostra se táhla od stolu ke skříni, od skříně k prádelníku: „Zdá se, že chodím o něco lépe!“ Ale naděje opět hasla, hlava padala na prsa, kolena se třásla, bezmezná nicota vítězila.

Dokud se ploužil, věděl aspoň, že žije, myšlenky se hýbaly, i on se hýbal. Jakmile usedl, aby si odpočinul, nastalo ticho, a on se nyní ticha bál. Být tichý, toť tolik co být mrtev. Musil dělat nějaký hluk. Do omrzení bubnoval na okenní tabulky vojenské pochody. Rumpumpum tara, rumpumpum, rumpumpumtara bum. A znovu a znovu. Vojsko táhlo v sevřených řadách po cvičišti, příšerný bubeník bubnoval, vpravo toč, vlevo toč, uprostřed jako v jízdárně stál rozkročen on, divoký, znamenitě postupující důstojník, a řval a řval. Scenérie se točila i s vojáky, s hejtmanem, kolem vojáků, kolem hejtmana, kolotoč se točil, mrtvý se nedostával k slovu. Jakmile však ruka zmalátněla, objevila se ta bledá, odulá tvář s nelidským výrazem, pokušitelská, výsměšná tvář s pootevřeným okem.

Ukázalo se nutným sobě samému něco vyprávět. Blábolit nesmyslné, sáhodlouhé historie, posádkové vtipy, záletnické nehoráznosti, chechtat se z plna hrdla, hlaholit oplzlé vojenské písně. Jenom aby nebylo ticho! Jen ne sedět unaven, bez hlesu, malátný, melancholický. Příliš se to podobá smrti.

Největší potíž byla s usínáním. Usínat – není-li to totéž jako umírat? Hejtman nikdy neusínal s rukama sepjatýma na břiše. Nezavíral oči, zatímco prsa pokojně oddechovala. Spánek musil přijít náhle, bez přechodu, z plného denního života, aby strašlivé myšlenky a obrazy nebožtíka Kiliána neměly pokdy se vkrást pod podušku. Dlouho do noci se hejtman na lůžku s kýmsi vadíval, sáhodlouze komusi něco vykládal, šermoval rukama, koulel očima. A spánek ho míjel, spánek ho zrazoval. Někdy se nad ním smiloval až za svítání, voják upadl do nicoty, jakoby zasažen ranou zezadu, šťastnou zákeřnou ranou. Bál se večerů, poněvadž večer znamenal blížící se noc, bál se jiter, poněvadž den mohl přinést leda únavné chození z rohu do rohu, bubnování, násilné vzpomínky na minulost, nekonečný, žalostně prázdný čas. Ach – utéci tomu všemu! Avšak, jak a kam tomu utéci?

Pavel by se byl teď hrozně rád bavil, ochotně by si byl s někým poklábosil, hádal se, vtipkoval, přijímal návštěvy, žil, přímo horečně žil, běda však, nikdo k němu nechodil. Všichni ho opustili. Bídáci! Jan chodí po polích, vede účty, vládne jeho penězi a jeho statkem, když nemusí, ani se na něho nepodívá. Jako by nebyl jeho bratr! Vejde-li přece jen někdy k němu do pokoje, jeho pohled po něm udiveně klouže, jako by chtěl říci: „Copak ty jsi ještě živ?“ Řekne to či ono jednoslabičné slovo, nebo mu dokonce vyčítá. „Nesmíš tak hlučet, když jsi sám. Lidé se tě bojí. Děvečky mi utečou. Jednoho dne neseženu nikoho, kdo by tě obsluhoval. Co si tu pak sám počneš? Nesmíš se chovat tak přepjatě. Lidé nedůvěřují podivínům. Buď klidný, bav se tiše. Hulákáš jako na lesy. Zpíváš hrozné písně. Ještě štěstí, že ti nerozumějí. Tak jako tak nás pomlouvají. Roznášejí o tobě, že ses zbláznil. Nedovedeš se trochu mírnit?“

Cožpak může takový Jan, hloupý sedlák, pochopit soužení svého vznešeného bratra? Je vůbec hoden toho, aby mu hejtman o svých tajnostech vykládal? Svěřovat se s takovými věcmi – je to i obtížné. Jaksi se nechce. Jazyk se vzpírá, hrdlo by snad ani nevydalo hlas.

Jan chvíli posedí, ale má na mysli jen svůj večerní odpočinek. Těší se, jak se po celodenní dřině natáhne na svém pelechu. Uvažuje o zítřejším orání a setí. Nemocný ho nezajímá. Nemá tu již být. Překáží. Hejtman čte svůj rozsudek smrti i na tomto sourozeneckém čele. Mrtvému Kiliánovi jako by přibývalo stoupenců.

Otec ho nenavštívil ještě ani jednou. Proč ten nepřichází, když nemá tak jako tak nic na práci? Miloval ho kdysi víc než trulanta Jana. Nyní na něho zanevřel. Stává na zápraží a kouří, ani se nepodívá do oken. Cožpak aby se hejtman sám vyškrabal na dvůr, vyzval ho k družnému rozhovoru, pověděl mu o své rozepři s mrtvým, požádal ho o pomoc proti Kiliánovi? Díval by se na něho asi s tupou lhostejností. Vždyť je skoro hluchý! Vykřičet mu do uší všechny své hrůzy? Vyděsil by se, dýmka by mu vyhasla, odplížil by se na svůj výměnek jako starý pes, kterému ublížili. Zdali by ho vůbec pochopil? Spíš by se stal jen spolumajitelem jeho ohavného strachu, tento druhý umírající, jehož dny jsou také sečteny.

Hejtman by potřeboval společnost někoho výbušného, nebojácného, hlučného, mateřského – ale kde je, u čerta, Štěpka! I ta bláznivá, nevděčná Štěpka na něho zapomněla. To je právě to nejhorší, že i ona ho zradila, že ho zanechala jeho myšlenkám a jeho trápení, jako by nebyl mužem, který ji k sobě pozdvihl. Od ní si to opomíjení nejméně zasloužil! Od ní, kterou by ze všech nejvíc potřeboval! Odevzdala ho děvečkám, jako se odevzdává zboží, nebezpečné zboží, dejte na ně pozor, aby se nevznítilo, aby se nerozbilo, aby nevybuchlo! Zacházejte s ním opatrně! Tohle mu můžete povolit, tamto mu musíte vzít. Je snad opravdu už jen pouhou věcí? Nebo snad dokonce malým dítětem? A tak s ním jedná Štěpka, která s ním udělala smlouvu na celý život, až do hrobu!

Hejtman se dá do proklínání, kleje strašlivě, česky i německy, kleje talijánsky, proklíná své narození, po řadě proklíná všechny, kteří ho opustili, proklíná svůj život, statek, městečko, lidi i boha, až okna řinčí, a děvečka prchá do kuchyně, cestou se potají křižujíc.

</section>

<section>

Hejtman měl opravdu dosti příčin, aby na svou ženu žehral. Přicházela na Vejrychovsko, jen aby zjistila, že ještě žije, že dům stojí, koně žvýkají oves a krávy řinčí řetězy, že slepice pokojně hrabou na dvoře jako za jejích nejslavnějších časů, půl roku před skonem Kiliána. Přelétla muže nevidoucíma očima, dala nové rozkazy, možno-li ještě potupnější předešlých, pohovořila s Janem a odešla, aniž se ho zeptala, jak se mu žije, jak se mu to skřípe zuby v jeho pekle, jak ho straší ozvěny v domě a jak ho rdousí blížící se smrt. Neměla pro něj ani vlídného slova útěchy. Již ji nezajímal ani tolik co ropucha přejetá žebřiňákem a dokonávající v koleji.

Anna Kiliánová odepřela se nastěhovat do dvora. Myšlenka na umírání s kostelní věží před očima, na témž lůžku, na kterém její dlouholetý společník, manžel, spával po jejím boku, myšlenka na zvony tak blízko hlaholící, na mše sloužené takřka na doslech jí bránila opustit nízký a nevzhledný domek u školy.

„Tak jsem si tu už zvykla, Štěpánko! Tak jsem si tu zvykla, už odtud neodejdu. Přijď často, přijď častěji, můžeš-li, jsem tak ráda, když jsi u mne, ale přestěhovat se? Ne, toho ode mne nežádej!“

„Tatínek by si to byl jistě přál,“ nesměleji ujišťovala Štěpka. „Na Vejrychovsku ti bude dobře. Tam ses narodila, tam zas okřeješ. Budeš sedávat na výsluní. Přestanu se starat o dvůr, budu pořád jen u tebe. Statek povede Jan. Je tak rozumný a spolehlivý! Všechno půjde docela dobře i beze mne. V sadě rozkvetou třešně. Vlaštovky, které mají hnízda v podstřeší čertovy stodoly, přiletí už co nevidět. Zkus to, uvidíš, jenom to zkus! Budeme se spolu zaměstnávat nejvýš jen drůbeží. Jsi zkušená, budeš mi radit.“

„Ne, ne, kostel je odtamtud tuze daleko. Narodila jsem se tam, pravda, ale v městě jsem žila a také tu zemřu. Kdo by mě vozil na služby boží, až by napadl sníh, za plískanic, za deštivých a bouřlivých dní? Slunce už pro mne mnoho neznamená. Ptáci zpívají zdravým. Ani to už nestojí za to, Štěpánko!“

„Budeš, maminko, ještě dlouho živa. Tvá nemoc, to není žádná nemoc. Nezhoršuje se.“

„Dlouho živa? To tak ještě! Nerouhám se ti, pane bože, ale nemělo se stát, abych svého muže přežila.“

Anna zůstala, kde byla. Jednoho dne se o jejím přestěhování do statku přestalo mluvit. Štěpka rozbila v domku u školy svůj hlavní stan. Nebožtík otec jí zanechal odkaz – matku. U Kiliánů si nikdy nepotrpěli na zvláštní pozornosti, nyní si však Štěpka umínila, že matce vynahradí všechno, čeho se jí v životě málo dostalo. Františka Pelcnerová konala už jen nejhrubší práce. Štěpka vařila, ošetřovala nemocnou, spávala nejméně pětkrát týdně v bývalé otcově posteli.

Jaro se ohlašovalo. Zaseté zrno začne klíčit, ozimy, na nichž taje sníh, se brzy zazelenají obilím. Stromky v sadě mají už pupence na prasknutí. Nechťsi. Vším vládne Jan. Jen ať si vládne. Protivné, zlořečené Vejrychovsko! Pro ně Štěpka starého otce dosti neužila. Statek ji od něho vzdálil. Statek byl jeho poslední velikou starostí. Nenáviděla jej – tak byla nespravedlivá.

V novém domě na Vejrychovsku je usazen odporný hmyz, hejtman. Dvůr, do něhož bylo pro její proklatou svéhlavost investováno skoro celé její věno, připomínal Štěpce už jen svatbu, která jí přinesla zklamání. Skvělý ženich se proměnil v smrtelně nemocného muže. Touha provdat se ji zradila, naděje na vlastní dítě ji zradila, úsilí uprostřed práce na všechno zapomenout ji také zradilo. Teď se přimkne k tomu jedinému, co jí ze všeho zbylo, k jedinému věrnému – k matce.

Štěpka by se byla docela ráda vrátila do let, kdy ji bigotní Anna nutila chodit do kostela. Nejen to, snila, jak by to bylo krásné, kdyby se jí mohlo vrátit celé dávné dětství. Minulost, v níž by však vůbec nebylo Malinova dvora. V této recidivě dětství by Štěpka byla jenom děťátkem svých rodičů. Poslušným, hýčkaným, milovaným děťátkem, které by lásku odplácelo láskou. Zřejmě šlo o citový omyl, u Kiliánů nebývalo skleníkové prostředí, v kterém jedině tak vzácné a dojímavé choulostivé květinky jako něžnost a úzkostlivá péče mohou zdárně kvést. Štěpka si však namlouvala, že by se byly poměry v rodině vyvinuly docela jinak, nebýt její nespoutané, klukovské povahy, tíhnoucí za indiánskými hrami.

Podobná reakce se u Štěpky jevila i v jiných věcech. Otcova smrt ji opravdu nadobro vyšinula z rovnováhy. Její dravá životní síla letěla zpět do minulosti jako odražený míč. Byla to však spíš křehká skleněná koule než míč, se vší tou horečnou snahou po pokání a obětování co nejdřív musila někde ztroskotat a rozbít se na kusy. Prozatím Štěpka věřila, že je na nejlepší cestě napravit všechny omyly svého bohatýrského dětství. Uléhajíc po matčině boku, utěšovala se každý večer, že zase část svých starých hříchů odčinila.

Byly to ovšem jen bláhové, klamné představy. Štěpka, ovládaná nerozumnou vášnivostí, natropila svým zuřivým samaritánstvím mnohem víc zlého než dobrého. Její neutuchající péče byla nemocné stařeně spíš obtíží než potěšením. Anna, zvyklá za celá dlouhá léta své choroby tichým, bolestným modlitbám, samotě, vzpomínání a pokojným vzdechům, byla nyní zachycena uragánem Štěpčiny pozdní lásky. Neměla již ani chvilku pro sebe. Sotva její tvář ztklivěla přemýšlením, které jí bylo spíš lahodné než trudné, již tu byla Štěpka a snažila se ji vší mocí nějak rozptýlit. Hlučela, vykládala, až se nemocné točila hlava závratí. Chudák Anna toužila jen po jediném, aby tento mlýn zarazil svá stavidla, aby Štěpčino ušlechtilé úsilí konečně poněkud ochablo.

Zcela upřímně posílala dceru domů k hospodářství, k muži, ale Štěpce ani nenapadlo poslechnout, domnívala se, že se jen nemocná zdráhá obírat ji o její drahocenný čas. Nedorozumění se kupilo na nedorozumění.

Stejně hroznou jako ustavičná a nežádoucí zábava byla Anně strava, jíž si ji Štěpka zamanula častovat. Doufala, pošetilá, že silnými polévkami a hutnými pokrmy nabude nemocná sil, že se její choroba ne-li právě radikálně zlepší, tedy aspoň zmírní. Výsledkem bylo nechutenství, zažívací potíže a pak ovšem také zoufalství přehorlivé kuchařky.

Štěpka si umínila zahnat od nemocné ticho. To, co by byl tak nesmírně potřeboval hejtman, jehož mozek se víc a více rozpouštěl v jedovatinách a blížil se totálnímu šílenství, byla by mohla velmi dobře postrádat Anna. Chuděra, dostávalo se jí toho všeho vrchovatou měrou, způsobem, o nějž nestála. Štěpka si například vzpomněla, že jí bude předčítat. Nikdy neměla valný rozhled po literatuře a vybírala pro nemocnou knihy dobrodružné nebo hloupě zamilované, které pak čtla překotně jednu za druhou. Stařena div že na tyto knihy neumřela, brněla ji z nich hlava, šly na ni mrákoty.

Mezi dvorem a domkem u školy vznikl neblahým Štěpčiným nedorozuměním převrácený poměr. Čeho se na jedné straně nedostávalo, na druhé přebývalo. Tady zabíjející osamění, tam unavující společnost. Hejtman volal, řval, vztekal se – marně. Byl vydán napospas své zrůdné fantazii, nikdo ho však neposlouchal nebo ho dokonce ani nikdo neslyšel. Anna Kiliánová, svázaná něžnými pouty dceřiny pozornosti, zeslabená chorobou a změkčilá lítostivostí, neodvážila se Štěpce říci pravdu, aby ji nezarmoutila. Tak se stará Anna poddávala násilí na ní páchanému ze samé lásky a dcera z téže lásky ničila klid jejích posledních chvil. Obě se domnívaly, že si navzájem vyhovují. Anna si umínila, že bude k Štěpce shovívavá, když tak náhle ztratila otce. Štěpka se utěšovala, že koná veliké a záslužné dobro osamělé stařeně.

Přitom si ovšem Štěpka ani neuvědomovala, jak velice se vzdaluje kladným cílům svého života, jak nesmírně přepíná svou citovou stránku, jak se vyčerpává neplodnými oběťmi, zatímco původní optimistická a činorodá podstata její bytosti zahálí, rozkládá se a hyne. Stávala se popudlivou, vrtošivou, dokonce náchylnou k bezdůvodným slzám.

Těch několik měsíců po otcově smrti bylo pro Štěpku obdobím, kdy sama sobě nerozuměla. Jediným snad obdobím v životě, kdy dělala něco jiného, než k čemu tíhla svou pudovou a nesentimentální přirozeností.

</section>

<section>

Bylo ke konci května, ve školní zahradě kvetly bezy. Štěpka se vracela ze hřbitova. Šero nepozorovaně houstlo, obloha probělávala, vzduch chladl. Z otevřených kostelních dveří zněl mnohohlasý zpěv. Za kostelem se pomalu, vážně procházela dvojice milenců. Před Kiliánovým domkem netrpělivě přešlapovala ženská postava. Štěpka poznala dvorskou děvečku Karlu.

„Copak tady děláš?“ podivila se a současněji proniklo tušení něčeho nedobrého.

„Milostpaní, přišla jsem vám vyřídit, že pán si dal po obědě zapřáhnout a ještě se nevrátil.“

První Štěpčinou myšlenkou bylo, že otcův svatební dar, kočár a koně, jsou ve velmi špatných rukou, ihned potom ji však počalo hrýzt svědomí. Tak dlouho Pavla zanedbávala! Odjel hned po obědě a teď se už začíná stmívat. Co jestli se mu cestou něco stalo? Nic však tolik nesvádí jako svalit vinu na druhého. Zlobně zablýskla očima.

„Proč jste ho nechali sednout do kočáru? A to mi přicházíš říci až teď?“

„Nemohli jsme vědět, že nebude do večera doma. A také jste nikdy nenařídila, že se pánovi nemají půjčovat koně.“

To bylo ovšem pravda, Štěpce však nenapadlo, že by byl schopen provést něco takového. Domnívala se, že s jízdami je už nadobro konec. Prásknout do bot! Je přece nepochybné, že utekl. Ale proč utekl a kam? Co si počne on, nemocný člověk, v noci sám mezi cizími lidmi? Vždyť s sebou nemá skoro žádné peníze!

Františka Pelcnerová se zvědavě dívala z prahu na celý ten výjev, na rozpačitou služku a na bezradnou Štěpku.

„Ví něco maminka?“ vyjela si na ni Štěpka ostře.

„Ne, nic neví, nikdo jí nic neřekl.“

„Tak jí také nic nepovídejte. A řekněte jí, že jsem šla dnes spat na Vejrychovsko.“ Obrátila se a již pádila ke dvoru. Děvečka za ní téměř poklusem.

Jan se procházel před domem, spokojeně si pokuřoval, jako by se ho bratrův podivný výlet nijak netýkal.

„Bože,“ dopálila se Štěpka, „Pavel je sám někde s koňmi, noc je na krku, kdo ví, co se mu přihodilo, já sem utíkám bez dechu, a vy tady jakoby nic. Nikdo se ani nepohne, aby v té věci něco udělal!“

„Vždyť jsme pro tebe vzkázali,“ pravil lhostejně Jan. „Ostatně, sám odjel, sám zas přijede. Jen o něj neměj žádnou starost.“

Takové řeči, to nebylo nic pro Štěpku. Nesnesla nečinnost. To by tak hrálo, složit ruce do klína a čekat! Především je nutno zjistit, kam jel. Říkal něco, když mu zapřahali? Snad něčím prozradil své úmysly? Na to jí nedovedl nikdo odpovědět. Do kočáru mu pomáhal Hans. Dověděla se od něho jen to, že byl hejtman nezvykle čilý a bujarý, když bral do rukou otěže.

„Dobře, dobře, a kterým směrem se dal?“

„Inu, jel k městu, ale kam potom, to ovšem nevíme.“

Štěpka udílela rozkazy jako generál. Prsa se jí ještě dmula nedávným spěchem. Hans a Karla poběží do města získat nějaké zprávy o Pavlovi, a to hned, žádné otálení. Franc zapřáhne hnědku do staré dvorské bryčky – dovolíš, Jene? Jan se poškrabal za uchem. Bylo to hrubé porušení jeho pravomoci, bryčka patřila k starému domu, ne Štěpce.

„Kobyla si ani neodpočinula. Zítra ji čeká perná práce. Proč taková komedie? Však on se vrátí. Bude tu dřív, než se naděješ.“

„A nevrátí-li se?“

Janovou tváří se kmitl vychytralý úsměv.

„Ty jsi to věděl, že odjíždí?“ Štěpka se mu podívala podezíravě do očí.

„Já?“ podivil se Jan. Z jeho obličeje se nedalo vyčíst, zdali je opravdu v té věci tak nevinný, nebo zda se jí jen posmívá.

Chtěla ještě říci, že by se teď měl za bratrem vypravit, ale spolkla to. Nu, má, co si zasloužila. Špatně muže hlídala. Poprvé za dlouhou dobu pocítila zase soucit s tím ubožákem. Upřímný, bolestný soucit. Dobrá, udělá pro něho, co se jen udělat dá. Odběhla se domů přestrojit. Za chvíli byla zpátky, přes ruku měla přehozen šál, ukusovala z namazaného krajíce. Jan sledoval její počínání s neutuchajícím zájmem.

„Kam se chystáš? Ty ho chceš sama jet hledat?“

Mlčky přikývla. Pokrčil rameny, odplivl si širokým obloukem a zmizel ve stavení. Štěpka si oddychla. Aspoň jí tu nebude překážet.

Hans se vrátil první, měl víc štěstí než Karla, našel stopu. Hejtman jel Dolení ulicí k Hrabačovu. Je to docela jisté, lidé ho viděli. Štěpka mu nedopřála mnoho času k výkladům. Předpotopní archa již stála připravena, němý Franc si starostlivě a výstražně pobroukával. Hans musil nahoru, na své místo na kozlíku. Štěpka pokynula, kočí zamlaskal, kobyla se dala do klusu.

Zastavili se až dole v Hrabačově před kovárnou. Několik kroků před nimi se silnice dělila, bylo nutno se znovu ptát. Hejtman se mohl dát zrovna tak dobře k Víchové a dále přes Sytovou a Přívlaky na Roketnici, jako podle hrabačovské myslivny a nového bělidla ke Štěpanicům. Na lavičce mezi rezavými obručemi a okovanými koly seděla kovářova matka. Sedala tu tak celé dny, někdy chovala vnuky, někdy se modlila růženec, oči ze silnice nespustila, nic jí neušlo. Štěpka slezla z bryčky. Poví-li jí někdo o Pavlovi, pak to bude jen tahle stařena, konzervovaná svou neúmornou zvědavostí.

„Tam jel, tam,“ ukazovala babka k horám hubenou paží, podobnou uschlé větvi. Hejtmana sice neznala, dovedla však popsat muže, který brzy po obědě kolem kovárny uháněl na lehkém kočáře, taženém dvěma koňmi. „Zelený klobouček měl, byl to podivný pán, práskal bičem, koně se mu plašili, a on se tomu jen smál.“ Kovářově matce se asi hejtman tuze nelíbil.

Víc nebylo Štěpce třeba vysvětlovat. Dosedla, péra bryčky pod ní zaskřípěla a už se zas jelo. Vlastně by se byla měla již také rozžehnout světla, ale škoda času. Čím dál se dostanou před úplnou tmou, tím lépe. Jakmile jednou lidé ulehnou k spánku, bude vyptávání velmi obtížné.

Bryčka rachotila hvězdnatou, sladkou jarní nocí. Naštěstí nebylo žádného nebezpečí, že by se hejtman mohl do městečka vrátit oklikou. Obě silnice vedoucí k horám byly slepé. Ať někdo jel Štěpanickým údolím k Mrklovu a vzhůru na Benecko, nebo podle Jizerky ke Křižlicům a do Skelných Hutí, musil se chtěj nechtěj týmiž cestami vrátit. Jen odvahu a vytrvalost, uprchlík musí být dostižen, kočár s dvěma koňmi není ztracená jehla. Silnice končící v horách zajišťuje pronásledovateli úspěch zrovna tak jako kočce osamělý strom, na který se uteklo zoufalé, letu neschopné ptačí holátko.

Přejeli kolem posledních hrabačovských stavení. Jen tu a tam seděli ještě lidé na prazích a rozprávěli. Psi divoce štěkali, v kterési chalupě zaplakalo dítě, v jiné hrčel při svíčce tkalcovský stav. Zastavili u železného můstku přes Jizerku. Tam se do říčky vléval potok Gedron a tam se také silnička dělila naposledy. Za mostem byly první domky Dolních Štěpanic. Nahoře na kopci svítilo několik chalup Štěpanické Lhoty. Štěpka rozdělila úlohy. Sama zaběhne do vsi, Hans se vydá k pile, vzdálené dobrých dvacet minut. Je to dlouhé zdržení, ale není jiného východiska. Hnědku přivázali pro jistotu k telegrafnímu sloupu.

A opět měl Hans štěstí. Zatímco Štěpka marně bouřila již asi na desáté dveře nedůvěřivých vesničanů, přiklusal kočí od pily s dobrou zprávou. Dělníci z pily, kteří ještě pokuřovali na kládách, tvrdili, že v odpoledních hodinách jel kolem pily na kočáře hubený chlapík, hulákal a práskal bičem. Nevšimli si, měl-li na hlavě zelený klobouk, bylo však jisté, že byl namol opilý.

Nyní již stačilo jen klidně jet a jet, někde na této horské silničce musí být nalezen Pavlův kočár. A jakmile bude objeven kočár, jeho pán nebude daleko. Nyní musil už také Hans rozžehnout obě lucerny. Cesta vedla hlubokým údolím, tam nebude vidět ani na krok. Údolí nevypadalo v noci obzvlášť přívětivě. Po lidském obydlí nikde ani památky, po pravé ruce rozsochatá stráň s vyčnělými skalami, po levé říčka. Silnice byla úzká a špatně udržovaná, povoz poskakoval po štěrku a kymácel se. Milníky, dávno neobílené, bylo vidět jen matně v záři kočárových svítilen. Podobaly se vykotlaným zubům.

Hans se pokoušel svou velitelku bavit. Zdálo se mu asi, že v této nepřátelské tmě, plné záhadných a strašlivých ozvěn, je to jeho kočovskou povinností. Štěpka si však uvědomovala jen jednotvárný zvuk jeho hlasu, naprosto nevnímala, co jí vyprávěl. Když Hans shledal, že ho neposlouchá, ztratil chuť k rozhovoru a umlkl. Kýval se na kozlíku ze strany na stranu, jako by klímal. Tím víc se Štěpka cítila osiřelá. Stejnoměrný rachot kol a dusot kopyt ji otupoval, málem již ani nechápala souvislost mezi hejtmanovým bláznivým útěkem a svou cestou do neznáma. Najednou jí připadalo beznadějné celé její úsilí, nebylo možno uvěřit, že by tyto černé, výhružné stráně a ta lhostejná obloha byly ochotny vydat jí ztraceného manžela. Snad měl chytrák Jan přece jen pravdu, když ji ujišťoval, že hledání je zbytečné a že se Pavel vrátí sám, až se výletu nabaží. Les mírně šuměl, říčka dole pod strží hučela. Co chvíli poroučela Štěpka Hansovi, aby zastavil, domnívajíc se, že slyší hrčení blížícího se kočáru. Byl to však jen tesklivý nářek vody, klam rozbouřených smyslů a únava noci bez spánku.

Jako bílý had se vinula silnička mezi stráněmi. Jeli tak již nejméně hodinu, ale ani Štěpka ani kočí neměli s sebou hodinky. Jak byla noc kouzelná! Štěpka si povšimla, že se v křoví podle cesty míhají světlušky. Maně vzpomněla milenců, kteří se mlčky procházeli kolem kostela. Teplá a bolná vlna jí stoupla do hrdla. Již tři měsíce neměla na mysli nic jiného než hřbitov, hrobku s ponurým obdélníkem, pod nímž se rozpadalo otcovo srdce. Své dny, své nekonečné a prázdné hodiny trávila u nemocné matky. A nyní to jímavé jaro! Bylo jí, jako by se probouzela ze zlého sna. Hruď se jí prudce dmula. Vždyť vlastně dosud ani nežila! Oči se jí naplnily slzami. Nechala je téci.

Konečně se údolí rozšířilo a před nimi se objevily první křižlické chalupy. Jen několik roztroušených stavení, v žádném se však již nesvítilo, vesničané dávno pokojně spali. Obec zmizela za zatáčkou a zase byla pozdním cestovatelům průvodkyní jen Jizerka, tentokrát po pravé straně. Nové hřebeny kopců. Nové kontury lesů. Štěpka se již zas uklidnila, ospalost ji přešla, zachtělo se jí přijít na kloub záhadě. Proč se vlastně Pavel tak zčistajasna vzbouřil proti svému osamění a ujel? A proč se dal zrovna k horám, místo do Paky, do Jičína nebo do Semil, kde by se byl daleko lépe pobavil než ve vesnických hospodách? Byla-li totiž jeho cílem zábava a hospoda. A ne-li, co bylo jeho cílem?

Jeli již dlouho po Vítkovicích, Štěpka o tom ani nevěděla, tak byla zadumána. Až jí přišlo ohlédnout se, a spatřila vzadu nad sebou báň kostelíka a několik střech, lesknoucích se odrazem hvězd. Střed obce jako by stoupal do stráně, podoben stádu ovcí, vedených beranem. Domky však pořád ještě lemovaly obě strany silnice, ves se táhla donekonečna. Štěpka by byla bývala už zas ráda sama se svými myšlenkami, společnost říčky a lesnatých strání jí byla milejší. Kdeže to prve přestala? Ach ano, už ví, co bylo asi Pavlovým cílem. Patrně nic, podlehl jen okamžitému nápadu, šílenému nápadu, a jel, kam ho oči nesly. Cožpak nebyl hejtman Malina v poslední době vlastně šílený? Šílený – brrr! Štěpka se zachumlala těsněji do svého šálu, lehce ji zamrazilo. Kéž by už byl konec té nesmyslné jízdě. Zanedlouho budou ve Skelných Hutích a po uprchlíku dosud ani památky.

Nedomyslila. Kdesi daleko vpředu se ozval rachot kočáru. Tentokrát to nebylo mámení smyslů, říčka klidně tekla dole pod strání, nebylo ji ani slyšet! Hejtman! Hans strhl kobyle uzdu, a už stála bryčka stranou silnice, kolo zadrhlo o milník. Štěpka i kočí vyskočili a bez dechu se dívali do tmy. Povoz se blížil zběsilou rychlostí. Nade vši pochybnost je to ztracený Pavel, nyní se však naskýtá otázka, jak ho zastavit. Nemohl být vzdálen již ani sto kroků! V záři luceren se objevily obrysy uhánějících koní. Hans se odvážně postavil s rozpřaženýma rukama doprostřed silnice.

Zastavili se tak prudce, že jeden z nich upadl. Hans mu však již pomáhal na nohy a chlácholil ho. Koně stříhali ušima, rozčileně pofrkávali. Byli to známí koně. Štěpčini koně. Vypoulené oči polekaně mžouraly po světle luceren. Byli zpocení, jen se z nich kouřilo. Kočár byl sice neporušený, ale – prázdný.

</section>

<section>

## _6_

Jak to tedy bylo? Koně se z neznámých příčin splašili, hejtman vypadl, leží někde v příkopě potlučen nebo zabit. Srdce jim divoce bušila, když obraceli kočár. S těmi vyděšenými zvířaty to nebyla lehká práce. Nyní šla Štěpka pěšky, v rukou držela otěže, rozhlížela se na všechny strany. Několik kroků za ní jel Hans na kozlíku hejtmanova kočáru. Štěpce již nebylo do snů ani do pláče. Tváře jí hořely, ostražitě naslouchala. Za každým milníkem mohlo číhat strašlivé překvapení. Cesta však byla pustá, jako ohon obrovské vlasatice se nad ní klenul třpytivý pruh Mléčné dráhy, nikde ani hlesu ani stonu.

Za půl hodiny této vzrušující pouti se dostali do Skelných Hutí, k hospodě pro turisty a formany, kde končila silnice. Tam se proti všemu očekávání dověděli spolehlivé zprávy o uprchlíku. Bylo to vlastně už poslední místo, kde jim o něm mohli něco říci. Hans zůstal u koní a Štěpka šla vzbudit domácí lidi. Dlouho bouřila na okno, než vyšlo na práh rozespalé děvče, oděné jen košilí a spodničkou.

„Ano, ano, přijel sem takový člověk, chromý muž, seděl tu, jedl a pil, hlavně ale pil, povykoval a zpíval.“

„Pobyl tu dlouho?“

„Asi hodinu. Vyptával se, jak se dostane nahoru. Víte, co nejvýš, až někam na vrchol Kokrháče. Nevěřili jsme mu, že tam chce opravdu jít s těma svýma ubohýma nohama. Když jsme poznali, že to myslí vážně, zráželi jsme ho, ale on si nedal říci. Ani nezaplatil útratu. Že prý nám tu nechá zástavou kočár a koně, zaplatí, až se vrátí. Dívala jsem se za ním, když odcházel, bylo to hrozné. Namáhavě se opíral o hůl, sotva se ploužil. Do stráně se drápal skoro po čtyřech. Volala jsem na něj, aby šel raději pohodlnou spodní cestou, ale on byl tuze nedočkavý, chtěl být nahoře co nejdřív. Co nejdřív tam v těch skalách a roklích.“

„Jak je tomu dávno, co odešel?“

„Dávno. Šel odtud asi ve čtyři, teď už bude skoro jedenáct. To víte, zajímalo nás, kam se až dostal. Ptala jsem se lidí, kteří sváželi dříví. Viděli ho odpočívat pod hřebenem u lovecké budky. Na Ptačí vrch je to odtamtud ještě asi půl hodiny, na Kokrháč dvě. Jemu to jistě trvalo přinejmenším čtyři. A když se pováží, že nahoře ještě místy leží sníh, patrně ještě déle.“

„A koně?“

„Zajeli tady dole na louku, celé odpoledne se chovali docela pokojně. Když už byla noc a on se nevracel, šli jsme spat. Nemohli jsme na něho přece čekat. Také jsme neměli zvláštních příčin starat se. Před chvílí je něco vyplašilo, snad se polekali svých vlastních stínů. Než jsme vyběhli před dům, byli na silnici a utíkali jako o závod.“

Štěpka svírala v ruce peněženku. Bylo třeba zaplatit mužovy dluhy. Snad jeho poslední dluhy. Kotelné jámy, skály, které ční kolmo nad propastí – teď už Štěpka věděla, jaký měl hejtman cíl. Někam hodně vysoko a srazit vaz. Co jiného? Přece ho nezajímala horská příroda. Měl již toho bídného živoření dost a rozhodl se, že mu udělá konec. Furiantský, efektní konec, ten se mu právě hodil. Když se Štěpka vracela od hospody k Hansovi, třásla se jí trochu kolena.

„Ty oba vozy obrátíš,“ nařizovala kočímu, „a počkáš tu na mne, až se vrátím. Dej pozor na koně a neusni, já tu tak hned zpátky nebudu.“ Vytáhla z bryčky jednu z rozsvícených luceren. Byla těžká, ale Štěpka nemohla jít přece hlubokým lesem v noci bez světla. Hans na ni civěl pln úžasu, ale namítnout něco se neodvážil.

Kráčela rychle, a tak byla u opuštěné lovecké budky dřív, než se nadála. Volala: „Pavléé! Pavléé!“ Proč volala, sama nevěděla. Tady přece nezůstal, v lese se neskrývá, nepřišel sem, aby si tu s ní hrál na schovávanou. Proč lezla nahoru, také vlastně nevěděla, beztoho leží někde dole v rokli s rozbitou hlavou. Její jediná naděje vězela v tom, že snad neměl dosti síly, aby se vydrápal až na vrchol skalnatého hřebene. Šla, rozhlížela se, opět volala. Ani ozvěna jí neodpověděla. Občas vyplašila ptáka, který pak zděšeně létal mezi větvemi. Před svitem její lucerny prchali plazi a žáby.

Čím výš stoupala, tím víc les řidl a stromy zakrňovaly. Z Ptačího vrchu sešla průsekem na turistickou cestu. Překročila ji a dala se vzhůru po úbočí Kokrháče podle telefonních drátů, vedených nízko při zemi. Tam mohla již lucernu klidně zhasit, srpek zapadajícího měsíce obléval holou pláň svým zeleným jasem. Štěpka se rychlým pochodem zadýchala, srdce jí prudce bilo, pot se z ní jen lil. Přesto nedovedla zůstat lhostejná ke vší té nádheře kolem sebe. Ojedinělé stromy, pokřivené vichřicemi, vrhaly na trávu magické stíny, kamkoli pohlédla, ležely ve skupinách balvany jako zkamenělá stáda, obloha se zdála neuvěřitelně blízká a voněla vesmírem. Zbytečná lucerna Štěpku tížila. Položila ji na ploché skalisko, podobné obrovskému stolu, a hned se jí šlo lehčeji. Až se tudy bude vracet, zase si ji vezme.

Dole v údolí, jako odraz hvězd v rybníce bez břehů, bylo vidět světla vzdálených osad. Vysoko nad ní, pokryt černou rakovinou kleče, rozryt morénami, tyčil se vrchol hory. Vystoupí až k triangulačnímu bodu, který odtud vypadal jako popravčí kolo, a podívá se dolů, do závratné hloubky veliké Kotelné jámy. Pavla tam ovšem nespatří, ale aspoň splní úkol, kterého se podjala, puzena pozdní lítostí. A opět ji zachvátila marnost celé té únavné pouti. Studený větřík, který vždycky vane na vrcholech kopců, jí lepil propocenou košili na tělo, mrazil ji až v kostech.

Za každým druhým krokem se zastavovala a volala Pavla. Znovu a znovu. Snad volala jen z hloubi své osiřelosti. Z hlubin své úzkosti. Kameny byly němé, obloha byla němá, její hlas zněl jako skřehotání nočního ptáka. Příkrá pěšina se tratila v kamenité suti. To mléčně bílé, k čemu se přiblížila, byl dlouhý pás rozbředlého sněhu, nohy se jí do něho bořily a klouzaly. Ovšem, sníh! Stoupání bylo velmi obtížné. Toužebně hleděla k vrcholu, který se zdál pořád stejně vzdálen. Kéž by tam už byla! Postojí, chvíli si odpočine a vrátí se dolů – sama.

„Pavlééé!“ A tu se náhle zarazila. Neklame ji snad zrak? Na kraji sněhového pole, na skalnatém ostrohu nad srázem seděla schoulená postava. Srdce se jí rozbušilo možno-li ještě prudčeji. Učinila ještě dva váhavé kroky. Ano, je to on, sotva pět metrů od ní. Hůl mezi koleny a ještě cosi, nějakou pokřivenou větev – dvě berle – slyšel ji, ohlíží se, ale mlčí, jen se na ni tesklivě dívá žhnoucím, uhrančivým zrakem.

„Ach Pavle,“ brebtala, „to jsem se tě lekla, už jsem nedoufala, že tě tu najdu! Jak jsi bledý! Nebo to snad dělá ta měsíční zář? Proboha, pověz mi, proč jsi nám ujel? Co tu vlastně děláš? Pavle, co jen ti to napadlo?“

Nehýbal se, neodpovídal, pořád se na ni tak těžkomyslně díval. Bylo to příšerné.

„Aspoň se ozvi! Aspoň něco řekni!“ zaprosila Štěpka.

„Ha – ha!“ Konečně známka života. Podobalo se to však spíš psímu zaštěkání než lidskému hlasu. „Ne-ne-nemohu.“ Zuby mu drkotaly. „Zi-ma!“

Štěpka pochopila, že je nadobro zkřehlý a ochromený chladem i hrůzou. Seděl tu patrně již velmi dlouho. Co tu asi prožil ten ztracenec, osamělý a zapadlý v nekonečném tichu noci? „Prostydl, onemocní a stejně mi umře,“ kmitlo jí hlavou. Sehnula se a vzala do svých rukou jeho zimničně se chvějící ruce, dýchala na ně, mnula je, kladla si je na rozbouřená prsa. Šeptala mu úryvkovitě a chvatně, aby se jen vzmužil a pokusil se vstát, půjdou spolu dolů, pojedou zpátky na Vejrychovsko, ano, dole čekají jeho koně, dobří koně, nikdy ho už nenechá tak samotného, postará se, aby se mu doma líbilo, aby odtamtud neutíkal do takových ošklivých, smutných míst. Jak se tak k němu tiskla a horlivě mu domlouvala, podobali se spolu dvojici milenců. Vypadali jako milenci, jimiž nikdy v životě nebyli. Marně se však do něho pokoušela vlévat teplo svých žil, marně před ním kreslila útěšné a lákavé obrazy. Byl zaměstnán jen svým vlastním žalostným stavem.

„Ne-nemohu na nohy – je – je mi zima.“

Tu nabyla jistoty, že se sám nezvedne. Uchopila ho v podpaží a odtáhla ho od kraje srázu. Pak ho oběma rukama objala kol pasu a postavila ho na nohy jako hadrového panáka. Běda však, postavit ho bylo málo, sotva ho pustila, už se zas kácel. Prostě se na svých nemocných, prokřehlých nohou neudržel. Co teď? Nezbylo než ho nést. Aspoň nějakou chvíli, než přijde trochu k sobě. Dřepla vedle něho do sněhu a něžně mu domlouvala, hladila ho po tváři jako malé dítě.

„Nohy ti neslouží, já vím, ale v rukou máš přece sílu, Pavle, v rukou máš jistě mnoho síly, chyť se mne okolo krku a drž se, dobře se drž!“

Poslechl ji. Vzepřela se, vstala. Zakolísala pod jeho tíhou, ale nepovolila. Visel jí na zádech jako obrovská pijavka, pažemi jí svíral hrdlo. Byl však neklidný, ustavičně se vrtěl. Co to tropí? Ach, ohlíží se po své holi! Pravda, hůl! Ještě jednou se sehnula, sebrala ji, aspoň se bude mít oč opírat. Začala opatrně sestupovat.

Jaká to byla cesta! Po všem tom rozčilování, po dlouhé noční jízdě a po obtížném výstupu do hor ještě tohle! Štěpka se sotva vlekla se svým břemenem. Byl přece jen větší než ona, špičkami bot drhl po sněhu. Jako by táhla z lesa ukradený strom! Takhle to dál nepůjde, vždyť by si níže, na kamení, otloukl nohy do krve! Zastavila se, nalehla na hůl a trochu si ho nadhodila, docela tak jako cikánka nemluvně, pak mu hůl podsunula pod zadek. Držela ji na obou koncích, takže na ní seděl jako na bidélku. Nyní to šlo o něco lépe, aspoň ji nebrzdil. Ještě že byla tak silná. Ano, byla silná, to on si ji vycvičil. Co se spolu nazápasili! Tenkrát ještě netušil, že ho jednou ponese na zádech jako pytel mouky.

Štěpce již nebylo zima. Těžké krůpěje potu se jí perlily na čele, stékaly po tvářích a kanuly na zem. Po půlhodině tohoto strašlivého sestupu si musila na chvíli odpočinout.

„Teď dej pozor, Pavle, položím tě na zem, pusť se včas, aby ses neudeřil!“

Pustil se však hned a svalil se jako kláda. Krátce se zachechtal, nic se mu tedy nestalo. Konečně smích! Usedla vedle něho do vlhké trávy a se zájmem se nad ním naklonila. Zřejmě mu bylo značně líp. Na Štěpčiných horkých zádech se mu rozproudila krev. Už ho také přešla hrůza z osamění a z naprosté bezmocnosti. A také to sem už tak studeně neválo ze zasněžených roklí.

„To byla veselá jízda,“ šklebil se, „tuze veselá! Ty ses ale zpotila! Legrace! Haha!“

„Žvaní,“ uvědomovala si. „Nemá všech pět pohromadě. Zbláznil se, to je to celé.“

„A já chtěl jít ke všem čertům!“ Zvážněl, provinile se na ni zadíval. „Tak, ke všem čertům.“

„Proč?“ zeptala se rozechvěle.

„Tam nahoře – říká se – čerti se tam žení, či ne?“ Vrásky v obličeji se mu zas rozběhly k zlomyslnému smíchu.

„Vejrych,“ vzpomněla si s děsem. „Opravdový Vejrych!“

Rozhovořil se s překypující veselostí. „Myslil jsem – rozchodím hnáty. Všivé hnáty! Já, starý horal. Tolik let v Alpách. Bylo to zlé. Také po břiše, slyšíš? Po břiše. Čerti mě nechtěli. Přál jsem si, ale nešlo to, víš?“

Tu seznala, jak byla blízka pravdy. Přece jen myslil podvědomě na rychlou smrt. Pak dostal strach. Zatřásla se odporem, když si představila, jak tam nahoře stál a jak nedokázal.

Taková slimáčí slabost! Obličej se jí stáhl do bolestné grimasy. Nevěděla, má-li se radovat, že ho zachránila, nebo si nad ním zoufat. Domníval se, že se na něj usmívá. Vděčně se na ni zašklebil. Dokonce ji přátelsky rýpl do zad. Jeho nízká, zbabělá duše se radovala, že smí opět žít.

Vzala ho znovu na záda a táhla se s ním dál. Za chvíli byla v kříži jako přeražená, ruce, které držely hůl, jí ochabovaly. Pokusila se tedy o jiný způsob dopravy. Opřela si ho o nejbližší vzrostlý strom, přiměla ho, aby sepjal ruce na jejím týle a nesla ho v náruči. Domnívala se, že se jí tak půjde lépe, ale zklamala se. Bylo to ještě mnohem obtížnější. Hejtman musil znovu na záda. Potom přišli k balvanu, na kterém ležela lucerna. Nové zastavení. Nechat ji tu? Ne, přece jen by jí bylo škoda. Vzala s sebou tedy ještě lucernu. Naštěstí byla opatřena drátěnými držáky. V hejtmanově kapse našla zápalky, rozžehla ji a pověsila na hůl. Bylo to vlastně důmyslné, takhle si svítit na cestu. Lesní tmou by se jí to jinak špatně klopýtalo.

„Hyje, Štěpka, hyje,“ čím dál víc se rozjařoval hejtman. „Jaký ty jsi výtečný kůň! Mít bič, to by teprve bylo veselé. Kokrháč – kikirikí! Haha! Nahoře sám, hvězdy sbírat oběma rukama! Do klína pro tebe, má paní!“ A dal se do zpěvu na tento motiv. Zpíval německy, chraplavým hlasem. Pak najednou ztichl, jako když utne. Položil jí hlavu na rameno. Usnul snad? Tu pocítila, že jí po krku stéká něco teplého. Ohlédla se. Proboha! Z pootevřených úst mu vytékala slina. Idiot! Nic než idiot! Musila se přemáhat, aby se nedala do pláče.

„Každý jiný na mém místě by ho shodil a nechal ležet,“ konstatovala pyšně Štěpka. „Tohle je nad lidské síly!“

Konečně po dlouhých útrapách, po nesčetných zastaveních, smrtelně znavena, když se jí už zdálo, že vydechne naposledy, spatřila pod sebou světlý pás silnice. Chtěla si právě odpočinout, ale teď jako by jí byla narostla křídla. Silnice! Ještě chvíli, a bude to odbyto. Tam dole je hospoda, Hans, koně! Vlekla statečně dál své hrozné závaží.

Když ho složila do bryčky bez ohledu na to, zda se udeří, v jediné vášnivé snaze po osvobození, musila se na okamžik opřít o vůz, aby nepadla do mdlob. Malátnou rukou si setřela s čela pot. Hejtman ležel na dně bryčky jako mrtvý, široce otevřenýma očima se díval na hvězdy. Nepohnul ani údem. To tak žertoval.

Kočí na tu scénu hleděl vyjeveně z kozlíku hejtmanova kočáru.

„Jeďte, Hans, s prázdným napřed,“ pravila tvrdě Štěpka. „Žádné zdržování, za chvíli bude svítat. Jeho si odvezu sama.“

</section>

<section>

## _7_

Pavel Malina se neroznemohl po svém bláznivém výletě, nebylo mu dopřáno tak lidsky umřít. Byl Štěpce zachován k starosti i k hrůze. K hrůze i k starosti, neboť Štěpčin den musil být nyní docela jinak rozdělen. Jak? Matka potřebovala její péči a společnost, ale stejně potřeboval její péči a společnost hejtman. Nezbylo než být neustále na nohou. Neustále mezi městečkem a Vejrychovskem. Neustále u těch dvou pacientů.

Štěpka se zmnohonásobila. Nyní měla teprve ukázat, co v ní je. Měla ukázat, co všechno dokáže.

Červen, červenec – jeden druhému nezadal, po deštích nebylo ani památky. Slunce nemilosrdně pálilo. Hospodáři naříkali na suchý rok. Žně se hlásily předčasně. Jan huboval, že je obilí řídké, že budou malé výdělky. Štěpka neumdlévala. Kde se v ní braly ty zázračné zdroje síly a vytrvalosti? Člověk zapřažený do nezvládnutelného díla hledá aspoň, komu by si postěžoval. U koho by si odpočinul. Štěpka od Pavlova útěku Janovi nedůvěřovala. Nemohla si postesknout ani matce, jejíž život zvolna dohasínal, ani tchánovi, který byl již jako pára nad hrncem.

Hejtman byl choromyslný, o tom nemohlo být už žádných pochybností. Nemluvil, jenom blábolil. Nesloužil mu jazyk. Vyjádřit se mu dalo notnou práci. Stal se tím popudlivější. Naštěstí se nemohl pohybovat, jinak by byl nebezpečný. Trpěl však mánií všechno rozbíjet. Musili z jeho blízkosti odstranit všechno, co bylo ze skla nebo z porcelánu. Nezbylo než mu jídlo předkládat v plechových miskách a hrncích. Hrozně se na to zlobil. Tloukl jídelním náčiním, klel, nadával, že se mu je nepodařilo roztřískat. Pustošit, ničit, to byla nyní jeho jediná radost.

K oknu mu postavili postel a stůl, aby je nemohl rozbít. Vzali mu hůl. Jeho šílenství bylo zlomyslné a vynalézavé. V jasnějších chvílích si uvědomoval, že je všem na obtíž. Nesmírně ho to blažilo. Chechtával se po celé hodiny strašlivým, hýkavým smíchem. Ačkoli ho při jídle bedlivě střežili, přece se mu několikrát podařilo hodit svou misku nebo lžíci do okna. Ostré předměty mu nebyly svěřovány, a přece nalezl způsob, jak rozpárat svou svrchnici. Když se mu nějaká neplecha podařila, zmítal se blahem, řičel štěstím.

Ustavičně musil být hlídán. Vždycky mu byl někdo nablízku, aby aspoň naslouchal u dveří nebo nahlížel klíčovou dírkou. Z bývalého úspěšného důstojníka se stal podšitý uličník. Choval se jako zlé, rozmazlené dítě. Umínil si, že nebude chodit na záchod. Štěpka dřela jako pes, celé dny lezla po podlaze, drhla, smýčila. V hejtmanově pokoji byl vzduch k zalknutí. Samozřejmě se všechna ta špinavá práce nemohla žádat od služek. Nebyly by vydržely ani týden v tom proklatém místě. Beztoho na Vejrychovsku žádná dlouho nepobyla. Mnoho práce, samé peskování, ale hlavně strach. Nikdy se nemohlo vědět, čeho je ten strašlivý mrzák schopen.

Hejtmana bylo nutno strojit, mýt, česat. Štěpka se poctivě starala o to zvrhlé nemluvně. Musila být velmi opatrná, aby jí neublížil. Dovedl si své ostré nehty uhájit před stříháním a oháněl se jimi jako šelma drápy. Hotový ďábel! Pil víno z plecháče, jako někdo pije vodu. Otupělý alkoholem byl ještě nesnesitelnější. Jan ho nechtěl ani vidět. „To hnusné zvíře,“ říkával a odplivoval si. Zbavil se tak aspoň povinnosti být také někdy nahoře užitečný. Starého Malinu ovšem nevodili na návštěvu do tohoto páchnoucího doupěte. Byl již tak starý, tak sešlý! Na jaře mu bylo osmdesát let.

Štěpka se nezajímala o to, co se děje v městečku, nezajímala se ani o život kolem sebe. Pohubla. Libovala si, že je štíhlejší a svižnější, že se jí lépe shýbá. V jejích černých, havraních vlasech se objevily stříbrné nitky. Starost? Pravda, byla zdánlivě pořád stejně bodrá, veselá, výbojná a nezlomená, pořád stejně energická, neklesala na duchu, ale uvnitř se počínalo čehosi nedostávat. Ještě nějaký čas tohoto utrpení, ještě trochu málo, a ochabne i její nezdolná životní síla.

Konec července se ohlásil četnými bouřemi. Blesk bil častěji než jiná léta. Hořívalo na několika místech obzoru najednou. Jekot hasičských trubek, odlesk požárů – Štěpka však nevycházela z lhostejnosti ke všemu, co se netýkalo jejích dvou pacientů. Bylo by jí snad jedno, i kdyby byla vzplanula její vlastní stodola, do níž bylo horečně sváženo obilí vždy mezi dvěma bouřemi. Jan se vracíval z pole unaven a zkrušen starostmi. Často byl nespravedlivý, byl to Jan, drsný a sobecký Jan. Měl výhodu, že na něm byla Štěpka závislá, směl si něco dovolit, mohl si dupnout. Nikdy neměl mnoho pochopení pro trápení druhého, soucitem se příliš nezatěžoval.

„Musíš si také trochu hledět hospodářství. Je toho na mne mnoho! Praštím s tím, to udělám!“

„Je toho na tebe mnoho?“ Štěpčina ústa ozdobil úsměv bezmála krásný. „Chudáku Jene, je toho na tebe mnoho?“ Nechtěla se mu tím posmívat. Byla by mu mohla říci něco o vlastní námaze, něco o vlastním tělesném i duševním vyčerpání, ale neřekla. Otec Kilián býval také kavalír, dovedl zatnout zuby a snést křivdu bez hlesu, byl příliš hrdý na to, aby se hájil. Štěpka se mu podobala v těchto měsících utrpení.

Posledního srpna Anna tiše skonala v Štěpčině náruči. Štěpka shledala s úžasem, že je teď na světě nadobro sama. Pochopila celou propast své siroby, která ji postihla v nejtěžší době jejího života. Velmi se však změnila od otcovy smrti. Nelamentovala, nelíbala chladnoucí skráně jako tenkrát. Neštěstí jí už nebylo tak cizí, nabyla zkušenosti, že jsou pitvornější rány osudu, než je žal a ztráta, naučila se brát všechno tak, jak to přichází. Ano, Štěpka se velmi změnila! Stala se praktickou a rozšafnou i v bolesti. Sama ustrojila mrtvou do rakve, ten ubohý uzlíček kostí, na kterém snad nebyl již ani gram masa, a pak sama kráčela za rakví – opět zbytečnou oklikou po náměstí. Tentokrát bez manžela.

Druhý kamenný obdélník v Kiliánově hrobce byl vyzdvižen a zalit, na druhé polovině dlažby byly rozžaty svíce. Manželé spali svorně vedle sebe. Hejtman ještě tentokrát vyhrál svůj závod.

Štěpce se skoro ulevilo. Ubylo jí mnoho běhání, polovina práce a starostí. Nebylo již zapotřebí chodit z jednoho místa na druhé, věnovat se dvěma nehybným ubožákům zároveň. Přece jen měla nyní trochu víc času. Bohužel, musila téměř všechen ten získaný čas věnovat Pavlovi. Pavlovi, své domácí příšeře.

Hejtman přijal zprávu o úmrtí své tchyně se záhadným úšklebkem. Po jistou dobu Štěpka vůbec nevěděla, zdali jí porozuměl. Později seznala, že jí rozuměl náramně dobře. Snad se vjemy a obrazy spřádaly v jeho hnilobném mozku v myšlenky a úvahy až za jistou dobu. Uvědomování bylo u něho asi velmi zdlouhavým procesem.

„Mrtvý – mrtvá,“ počal jednoho dne slabikovat těžkým jazykem. „I ty mrtvá, Štěpko – dřív než já – já zůstanu! Ta stará rachota zavřela oči – hle – já nesmrtelný. Já ještě koukám – takhle!“ Vykulil oči a otevřel ústa. „Já živý – takhle!“

Štěpka snášela pokorně všechna příkoří, která jí působil, od rána do noci se plahočila po podlaze a poklízela jeho nečistoty, trpěla mlčky rozbíjení nádobí a ničení bytu, ať je prováděl plecháči, úlomky střepů, lžicí nebo poleny, avšak urážku, cynickou urážku své drahé, mrtvé maminky snést nedovedla. Rozpřáhla se a udeřila. Hejtman ztichl. Hleděl na ni vyděšeně kalnýma očima. Přišlo jí ho líto. Když však začal podruhé se svými děsnými vtipy, postačilo mu jen pohrozit. Štěpka si to zapamatovala. Pochopila, že její moc nad ním má být nadále podepřena fyzickou převahou.

Byla také jen člověk, ubohá Štěpka, byla jen prostý, uštvaný člověk, první zvednutí ruky k ráně ji svedlo. Byla již víc než syta toho věčného posluhování. Měla už také právo na trochu klidu. Začala hejtmana odvykat jeho nepěkným zvykům – bitím. Kdysi – jednou – dal se do pláče. Sedla si na zem u jeho nohou a plakala s ním. Plakala pro tak mnohé.

Později, když na toto období vzpomínala, nebyla si jista, zdali se jí to všechno přihodilo doopravdy, nebo zda se jí to jen zdálo. Její sny byly zrovna tak vzrušující jako každodenní shon. Celé dny trávila u šíleného muže – připadala si už také napolo bláznivá. Naštěstí to všechno trvalo jen krátký čas. Události měly neobyčejně rychlý spád. Bylo je obtížné zaznamenávat ve zmučené hlavě.

</section>

<section>

## _8_

Stalo se to brzy po pohřbu Anny Kiliánové, když Jan přišel poprvé s tím návrhem:

„Tak co, Štěpko, nebylo by teď nejlépe, abychom ho dali do blázince?“ Rozkročil se jako pravý sedlák a hrál si s řetízkem u vesty, druhou rukou se hrabal v kapse – byl si velmi jist sebou samým, byl velmi pyšný na tento nápad, který měl být výrazem velkodušnosti k švagrové. Dobrák byl ochoten obětovat vlastního bratra jejímu blahu.

„Ale kdepak, Jene, copak ti to napadá, vždyť on je celkem pokojný, nezuří, to jen nebezpeční blázni se dávají do ústavu!“

„Nezuří, já vím,“ ušklíbl se Jan a odešel rozdurděn. Od té doby se však vracel ustavičně k tomuto rozhovoru.

„Je nečistý, ohavný, dům je plný smradu, je zlý až až! Jednou něco provede. Vidím mu na očích, že se k něčemu chystá. Blíží se podzim, nastane zima,“ pokračoval po krátké pomlčce, „kdo tu s ním má být celé dny pohromadě? Pořád aby se na něho dávalo pozor. Mohl by například podpálit.“

„Podpálit! Jak by mohl?“ hájila muže Štěpka. „Jeho je lehké uhlídat, sama na to stačím. Ručím za něj. A kdopak s ním má práci? Jenom já. Nežehrám na ni.“

Šel na to z jiného konce. Začal kout plány pro jaro. „Teď už to na polích nějak strhnu sám, ale příští rok – ne, ten bych nechtěl prožít takhle. Dvojí lopota, na svém i na cizím, to je prostě k nevydržení. Ty jsi přece jen zdatná selka. Všude scházíš, to se musí říci. Jak by se nám to pěkně spolu hospodařilo, kdyby ten hnusný chlap byl z domu!“

„Ale on nepůjde z domu,“ postavila si Štěpka hlavu. „Je to můj muž a tvůj bratr, Jene!“

Nebylo dne, aby se Štěpka aspoň na skok nepodívala k svým mrtvým. Tu půlhodinku si dovedla z denní práce vždycky utrhnout. Cesta na hřbitov byla její jedinou cestou do městečka. Koupila si několik svíček a rozžehla je nad kryptou hrobky. Poseděla v lavici, pomodlila se, hledíc zádumčivě na obraz Lazarova vzkříšení nad oltářem, vstala, poopravila knůtek věčné lampičky, pokřižovala oba vlhké, studené kameny a spěšně se vrátila domů. Bylo až s podivem, jak málo si jí lidé všímali. Pozdrav, němé pousmání, nic víc. Teď už jí dávali pokoj. V jejím pohledu, v jejím chování bylo něco, co nesneslo hany. Možná, že se styděli za stará nactiutrhání. Nebo jen trpělivě vyčkávali.

Od jistého dne, vždycky když se vrátila ze hřbitova, setkala se u dveří Pavlova pokoje s Janem. „Pomáhám ti ho hlídat,“ vysvětloval jí s podivným, nejistým úsměvem. Nerozuměla tomu, ale byla mu povděčna. Pak se jí začalo zdát, že po Janových návštěvách je hejtman nezpůsobnější a vzdorovitější než jindy. Sápal se po ní, pokoušel se jí pustě nadávat blekotavým jazykem. Štěpka nevěděla, čemu má tuto viditelnou změnu v jeho chování přičíst. Dráždí ho snad Jan? Posmívá se mu? Vyčítá mu staré i nové hříchy? Byl by toho schopen. Denně v tuto dobu byla Štěpčina autorita u nemocného ztracena. Běda, odvážila-li se mu odporovat.

„Nedotýkej se mne! Ne – ne – ty mě chceš bít, já to vím, ale nedám se ti!“ V tomto stavu byl nebezpečný. Úskočný a krvežíznivý. Troufal si víc než obvykle. Štěpka podvědomě tušila, že by jí byl schopen vážně ublížit. Nesnažila se zlomit jeho vzdor násilím. Těšila ho a chlácholila. Jak hodiny ubíhaly, stával se zas takovým, jakým byl obyčejně: slintajícím idiotem, drzou, nezpůsobnou opicí.

Jednou se podřekl: „My dva – počkej, my ti dáme! My spolu, počkej, uvidíš!“ Štěpka se polekala. Cožpak se bratři proti ní smlouvají? Uvažovala o tom, ale pak se tomu sama musila smát. Nesmysl, jak by mohli! A proč? Čeho by tím Jan chtěl dosáhnout? Přece jen ji to však tajně hlodalo. Nedalo jí to, zeptala se švagra přímo:

„Vysvětli mi, Jene, proč je vždycky tak popudlivý a zlý, když od něho odejdeš? Tak urputný a neovladatelný? Dělá mi, co nejhoršího může. Nedávno mi naznačil, že ty a on – že mi něco provedete.“

„Tak? To že říkal?“ zeptal se chladně Jan. „Proč by neříkal? Vždyť je blázen.“ A po chvíli přemýšlení vybuchl: „Copak si myslíš, že já bych mohl mít společného s takovým olezlým netvorem? Mám jen strach, aby nespískal nějakou neplechu, když nejsi doma.“

Čím víc se chýlilo k zimě, Janovi přibývalo volného času. Po Dušičkách zamrzla země a venku již nebylo celkem nic na práci. Vlastně to od něho bylo hezké, že se snažil Štěpce její nezáviděníhodný úkol ulehčit. Snad jí tak chtěl vynahradit dosavadní bezohlednost a necitelnost. Jan se choval vždycky tak, jak se mu to právě hodilo. Také dovedl mít ohledy, ale jen když mu to samému napadlo. Štěpka důvěřovala, důvěřovala opět, čekalo ji tedy zas jedno nepříjemné překvapení.

Na začátku prosince napadly spousty sněhu. Mrzlo jen praštělo. Prokřehlá, ale svěží se vracela ze hřbitova. Sníh – měla jej tak ráda! Vlastně ji už zas život začínal trochu těšit. Jak by ne! O jednoho pacienta míň, jednu nezbytnou bolest za sebou, někde se to musilo objevit. Již ani nepamatovala, kdy se cítila naposledy tak mladá a zdravá. Bujaře stoupala po schodech, cestou si prozpěvovala. Nic zlého netušíc, odemkla Pavlův pokoj. Byl prázdný. Strnula hrůzou. Práskla dveřmi a utíkala k Janovi. Brala dva schody najednou.

Na dvoře se srazila s Hansem. „Myslil jsem, že o tom víte,“ hlásil jí rozpačitě kočí. „Pan Jan s Francem vzali pana hejtmana do kočáru a někam s ním odjeli. Dali se po martinické silnici, řekl bych, že jeli na nádraží.“

Odjeli! Štěpka zůstala, jako by do ní uhodil hrom! Kam odjeli právě teď, před obědem? Na nádraží – to snad není ani možné!

Na vysvětlení nemusila dlouho čekat. Kočár se vrátil, dřív než se nadála, ale na kozlíku seděl jen samotný Franc. Jan s Pavlem se domů nevrátili.

„Co je? Co je?“ zlobně posunkovala Štěpka.

Němý se zubil. Němý byl rád. Rukama i obličejem naznačoval, jak ochotně konal tuto cestu. „Tam, tam,“ ukazoval, „veliké město – dráha – pán s vojákem sedli na dráhu a jeli – hú, hú – do velikého města.“

„Proboha, co s Pavlem v městě?“ Štěpka pořád ještě nechápala.

Čeledín se mohl uchechtat. Co s bláznem v městě? „Voják – nemá rozum – voják je blázen, patří do vysokého domu, ve vysokém domě jsou mříže – hm, hm – ehm, ehm – mříže pro lidi, kteří nemají v hlavě kolečka v pořádku. Blázen patří do blázince. Pán s vojákem jeli do blázince.“

„Do blázince!“ spráskla ruce Štěpka. Ale ona to nedovolí, opře se tomu. Do blázince a bez jejího souhlasu! Jakým právem? Překážel snad Janovi? To bylo to štvaní a smlouvání, teď už Štěpka rozuměla. Podněcoval hejtmana k vzpouře. Líčil mu asi zlý život v jejím područí a nabízel mu krásný výlet a výborné ubytování. Zkrátka, nízký, bídný podvod spáchaný na tom ubožáku. Janovi to asi dalo hodně práce. Hejtman snadno zapomínal, v jeho slabé hlavě nic neutkvělo, trvalo dlouho, než se do měknoucí šedé hmoty vtiskl plán útěku. „Počkej, my ti dáme,“ to znamenalo: „My ti spolu utečeme, co si tu pak bez nás počneš? Zůstaneš tu sama.“ Spiknutí proti ní, nic jiného. Jak se toho Jan mohl odvážit?

Němý se smál a smál. „Do vlaku se vzpíral vlézt, němý ho vzal takhle, pán za nohy – takhle – a už tam byl. Zvláštní kupé,“ vysvětloval Franc. „Mnoho peněz to stálo, ó, mnoho peněz, ale teď zas bude dobře.“ Lísal se k Štěpce: „Paní bude klidně spát – takhle spát.“ Zavětřil nosem. „Tam zápach – otevřou se okna, padá sníh, mrzne. Všechno vymrzne, bude pokoj!“

Štěpka neměla chuti dále poslouchat. Vrazila do starého domu, k strýci. Tam si postěžuje. Získá spojence proti Janovi.

„Víte, strýčku, co mi udělali? Unesli mi ho. Ano, dali ho do blázince. Proti mé vůli, ujišťuji vás, nic jsem netušila. Je to podlé, chudáka takhle obalamutit. Budou tam s ním špatně zacházet!“

Starý pozvedl bílou hlavu z peřin, v nichž jako každou zimu dřepěl od rána do večera. „Vím, Štěpko, vím, Jan mi to řekl. Musilo to být. Musilo to být! Sám si zkazil život, já za to nemohu. Ty také ne.“ A dal se do bezútěšného, stařeckého pláče.

„Strýčku,“ pravila Štěpka mírně, „přivezu ho zpátky. Nikdo mi ho nesmí vzít násilím. Nebude už dlouho živ. Víte, jak je chatrný. Ať zemře doma. Když jsem to s ním až dosud vydržela, teď už to také vydržím.“

„Ne, nechci,“ zavrtěl stařec vzdorovitě hlavou. „Nechci, abys pro něho jezdila. Janovi to dalo mnoho práce. Nepleť se mu do toho, zlobil by se. Jan,“ dodal přísně, pozvedaje ukazovák, „Jan je tu hospodářem!“

„Ach, odtud vítr fouká,“ pomyslila si Štěpka. „Nu, je-li on tu hospodářem, jsem já hospodyní. Ještě mu ukáži, zač je toho loket.“

Ale neukázala. Za dva dny se vrátil, široce se usmíval, zřejmě si na svém znamenitém činu velmi zakládal. Kráčel jí vstříc s velkopanskou nenuceností, jako všichni muži, vracející se z velkého města, kam se v životě málokdy dostali. Očekávala ho s chmurným čelem, rudá jako krocan. Podepřela si ruce v bok.

„Co sis to dovolil? Já jsem ti k tomu souhlas nedala. Kam jsi mi ho odvezl? Ještě dnes si pro něho pojedu.“

Nejdřív se polekal, pak se zakabonil. Nečekal takový nevděk. Myslil to s ní tak dobře! Jako se sestrou. Jenom ať si pro něho jede, nevydají jí ho. Je zralý pro blázinec. Způsobil tam děsný výstup, vědí dobře, co v něm je. Štěpka to má marné, nedostane ho domů, alespoň ne tak hned. A potom opět změkl:

„Víš, Štěpko, brzy budou Vánoce, ztratila jsi v tomhle roce otce i matku, bylo by na čase, abys měla už také jednou konec všeho soužení. Jsi přece ještě docela mladá žena!“

Přesto do Prahy jela, ale vrátila se bez muže. Mladý lékař s pronikavýma očima, trpělivý, vlídný, si ji odvedl do své ordinační místnosti. Nevymlouval jí její úmysl, seděl jen a poslouchal ji. Nechal ji, aby se vypovídala. Pak se dal do řeči sám. Štěpka byla příliš rozechvěna, nezapamatovala si všechno, co jí vykládal. Postihla jen tolik, že jí přátelsky radí, aby ho klidně nechala, kde je. „Víte přece, oč jde, či ne? Starý luetik, neželte ho příliš, nezaslouží si to od vás. To, co vám provedl, každý slušný člověk odsoudí. Kolikpak let jste vlastně provdána? Jak jste spolu žili?“ Štěpka se rděla, ale přiznala se ke všemu. Prvnímu člověku na světě. „Vidíte, vidíte,“ pokyvoval hlavou. Všechno jí důkladně objasnil. Všechno, co Štěpka dávno tušila, ale nevěděla. „A vy byste ještě chtěla, abychom vám ho vrátili. Nu, je to od vás hezké, ale nerozumné. Samotná s ním tak jako tak nemůžete jet, nedal bych vám povolení, jsem za něho teď už odpovědný. Ledaže by s vámi jeli naši zřízenci. Uvažte však, že by mu ten transport mohl být osudný. Víte, mnoho života už před sebou nemá. Musila jste to s ním mít ale práci! A to jste toho neměla ještě dost? Bude to později ještě horší, víte? Nebylo by přece jen moudřejší, abyste se na něho jen občas jezdila dívat? Ovšem, ne příliš často. Jednou dvakrát za měsíc.“

Podlehla spíš uklidňujícímu zvuku jeho hlasu než slovům. Jako omámená přikývla ke všemu, všechno chápala, ve všem ustupovala. Je to pravda. Nechá ho tedy zde. Poslechne, je panu doktorovi vděčna, ne, nebude bláhová. Takový člověk! Jak by mohli Pavlovi ubližovat tam, kde vládne takový vlídný člověk?

„Přijdete, ohlásíte se v kanceláři, my vám rádi vyhovíme, dáme vám s sebou zřízence, ten vám ho ukáže okénkem – ostatně můžete ho vidět třeba hned, chcete-li.“

Štěpka chtěla. Vedli ji temnými chodbami, strašidelnými, chmurnými chodbami. Štěpce bylo později úzko, kdykoli si vzpomněla na tuto smutnou procházku. Kdosi nablízku řval, příšerně řval. „Ten je v kleci,“ vysvětloval jí lékař, „ale nebojte se, to vašeho manžela nepotká. Uvidíte sama, je docela spokojen.“

Štěpka spatřila hejtmana, jak sedí v těžké židli u okna, jeho mrtvé nohy byly nataženy, pokryty tlustou houní, tvář byla vyschlá, zasmušilá, ale nezdálo se, že by se mu vedlo hůř, přestěhování mu zřejmě neublížilo. Šermoval pažemi, rty se pohybovaly, oči divoce planuly. Snad začal znovu starou rozepři s otcem Kiliánem. Možná, že se hádal se samým pánembohem.

</section>

<section>

## _9_

Zima po odvezení Pavla do blázince byla Štěpce obdobím reakce po těžkých zážitcích roku. Konečně byla unavena. Cesta na hřbitov, rozprávky s Janem a se strýcem, tak tomu bylo den ke dni. Potřebovala odpočinek. Nyní jej měla. Odpočívala jako člověk smrtelně znavený. Městečko mohlo být spokojeno. Osud ji vysál jako zlý pavouk. Nechal ji ležet v prachu, svázanou na rukou i nohou. Chodila zasmušile, nelepila se na nikoho, nesmála se na nikoho, nerušila svatý mír a klid korza na náměstí svými nevkusnými šaty a klobouky, měla svůj černý stejnokroj, stejnokroj dvojího smutku.

Vlastně se cítila vdovou. Věděla, že se Pavel již nikdy nevrátí. Netrpěla již. Byla lhostejná. Jako zvíře, které v zimě hledá útulek před mrazem, sedávala zimomřivě u kamen, halila se do starého vlněného šálu, víc poslouchala, než mluvila. Den a zase den, přece jen ubíhaly. I Jan se na ni díval starostlivě. Přece jen ji to zlomilo? Nebyl příliš útlocitný, chvílemi však litoval, že ji zbavil muže. Neměla teď co na práci. Neměla komu sloužit. Sedala zamyšlena, vlastně ani na nic nemyslila. Minulost byla mrtva. Budoucnost ji nezajímala. Nevěděla si rady se svým volným časem.

Zima byla zlá. Havrani krákali, sedali na pole a mrzli. Vločky se sypaly s tesklivou jednotvárností. Nedaleký les, Pavlův les, byl ustavičně zahalen do bílé clony. Takový byl leden. Takový byl počátek února. Snad zima nikdy neskončí. Po Hromnicích odjela Štěpka do Prahy, podívat se na muže. Jan se nabízel, že pojede s ní, nechtěla. Když se vrátila, odpovídala jednoslabičně a neochotně. Ano, ano, je mnohem zchátralejší. Vůbec už nemluví. Poslední vlasy mu vypadaly, má obrovskou, strašlivou holou lebku, je v obličeji bílý, jakoby odulý. Ovšemže Štěpku nepoznal. Snad už ani nevidí. Není to již člověk, je to jen bezduchý odlitek člověka.

Únor byl stejně krutý jako leden. Štěpka mohla jet znovu do Prahy, ale nejela. Byla dosti rozumná, aby pochopila, že je to zhola zbytečné. Jan počal nadhazovat něco o polích. Chtěl Štěpku získat pro hospodářství, nebyla s ní však řeč. Přikyvovala, ale zájem neprojevila. A opět se sypal sníh, opět krákali a v polích hynuli havrani. Štěpčino srdce se svíralo nevysvětlitelnou úzkostí. Litovala zvěř, hynoucí v lesích, litovala stromy, které se prohýbaly pod tíhou sněhu. Země byla nemocná, Štěpka byla také vlastně nemocná. Stonala ztrátami, stonala tisícerým zklamáním, které na ni konečně lehlo celou tíhou. Zdalipak se vůbec vystůně?

V noci z dvacátého na jedenadvacátého února měla Štěpka podivný sen. Zdálo se jí, že je opět mladou ženou, první měsíc po svatbě s Pavlem. Byla právě tak nevědomá a plná důvěry jako tehdy. Utržených ran ještě nebylo. Neurčité očekávání leželo na dně jejího srdce. Byl to přibližně týž stav jako tenkrát, když tak důmyslně uspořádala první jubilejní hostinu pro svého muže, hostinu první a také poslední.

Všechno bylo zrovna takové jako tehdy, jen oné utkvělé myšlenky, stůj co stůj zvědět příčinu mužovy nelásky, jen té nebylo. Vše bylo nepoměrně čistší, nezkalené žádným rmutem. Šlo jen o to, vystrojit hostinu a pít a hodovat z pouhého přebytku radosti. První veliké stolování – a její Pavel! Pavel nebyl oním bědným stínem člověka, jak ho znala v posledních letech, onou troskou muže, za kterého se provdala, nýbrž oním bláhovým, chtivým, chlubivým kadetem, který s ní podnikl nezdařený zápas u čertovy stodoly, když jí bylo patnáct let.

Tomuto svižnému, výbojnému jinochu, vystrojenému do zánovního stejnokroje, chystala hostinu. Ano, tehdy se mu nevzdala, ale dnes se mu vzdá. Překypovala touhou odvděčit se mu za dlouhé čekání, neboť on jí byl věrný tam v daleké cizině, musil být za to odměněn, odměněn láskou, jakou jen Štěpka byla schopna dát.

Odkudsi z nebeských výšin, z jakýchsi rajských pecí si opatřovala své pokrmy a nápoje, které byly jen nádherou a dekorací. Prostírala stůl, bíle jej prostírala a zpívala. Každou chvilku se podívala na hodiny, měla strach, aby nevkročil dřív, než všechno bude připraveno. Byl večer. Stůl se skvěl. Vše bylo urovnáno, ve vázách voněly květiny, líbezné květiny úžasných barev, uprostřed stál starý, stříbrný svícen, svíce zářily. Štěpka se oblekla vábně, tak vábně, jak jen se můžeme obléknout, čekáme-li milence, který se co nevidět objeví. Ustrne překvapen, rozpřáhne ruce, poklesne na kolena. Strhne ji na kolena a zlíbá ji, dřív než spolu zasednou k hodování.

Štěpka nebyla tou všední, obyčejnou Štěpkou, hromotlukem s černými vlasy podobnými žíním, s bliznou na tváři a s hrubou, cihlově červenou pletí. Byla tou, kterou kdysi toužila být v dětských usínáních, když si hrávala na přitahovanou s paprsky nočního knůtku. Měla útlou, vzdušnou postavu, její pleť byla pletí Sněhurky, lehký, skoro churavý ruměnec jí krášlil líčka, rty byly krvavé jako rána. Vlasy měla rusé a dlouhé a spuštěné po zádech, nebyla bouřlivá, hubatá, zlostná, ba ne, ale něžná a usměvavá, z průsvitného roucha jí vyrůstaly paže jako stvoly leknínů. Její šat měl bledě modrou barvu jako obloha a hluboký, vyzývavý výstřih na delikátní hrudi.

Vše bylo připraveno a bylo to přesně takové, jaké si to přála mít. Usedla v radostném očekávání. Svíce hořely, ticho se sunulo, kdesi v dálce nějaký zpěv, snad zpěv permoníčků, princ měl přijít, ale nepřicházel.

Seděla s rukama v klíně, byla sama, čekání houstlo jako tma, měnilo se v tíseň a smutek. Láhve drahého vína se truchlivě třpytily, osiřelé jídlo na talířích chladlo, orosené ovoce ztrácelo svou svěžest, všechno, všechno marně čekalo. Pavel – kde byl Pavel?

Svíce dohořívaly jedna za druhou, ticho, které se proměnilo v smutek, začalo kolem ní vířit, komnata se prodlužovala donekonečna, a náhle byla ta tam milostná jarní pohoda, stůl, připravený k hodování, nestál v místnosti, ale uprostřed pustých podzimních polí. Mrazivý vítr vál silněji a silněji, princezna se halila do svých bohatých vlasů, kde se vzal, tu se vzal, na jejích ramenou ležel náhle huňatý plášť s kožišinou upjatou ke krku, nebylo jiného světla než jakýsi ponurý odlesk západu, listí pršelo, vítr si s ním hrál. Štěpka čekala, ženich nepřicházel. Začala sama sebe litovat, musila se přemáhat, aby nevypukla v pláč, hleděla před sebe do dálky široce rozevřenýma očima. A nyní počali krákat havrani. Zoufale krákali havrani, kteří hynuli hladem a ucítili vůni pokrmů. Štěpka se smutně dívala na zbytečnou krásu své ubohé hostiny a čekala s hrůzou, kdy první z černých, truchlivých hostí sedne odvážně na kraj jejího stolu, zamává vítězně těžkými křídly a zaboří nečistý zoban do pochoutek, připravených pro lásku. Vzduch páchl neštěstím, mraky bobtnaly, víc a více se tmělo. Odnikud žádné volání, nikde hlasu, nikde stenu.

Probudila se malátná, nesmírně smutná, se zavlhlýma očima. Plakala asi v noci. Pohlédla do okna – vířil za ním sníh. Ani starou dvorskou budovu nebylo vidět. Přivykla časnému vstávání, ale dnes nevstávala. Ležela na posteli s rozpaženýma rukama, jako by ji byli přibili na kříž, zírala upřeně ke stropu. Pořád ještě plula na vábných, tesklivých vlnách svého podivného snu. Nechtělo se jí s ním rozloučit, přerušit bolestné kouzlo, stoupnout bosou nohou do holého, zbytečného všedního dne.

Slyšela nějaké hlasy dole před domem, ovšem, Jan a ještě někdo, nestarala se o to, proč tak vzrušeně hovoří, o čem se spolu dorozumívají. Až cizí a rušivé kroky, okované kroky, začaly chvatně stoupat po schodech. Náhle se polekala. Vyskočila z lůžka, přehodila si přes ramena šál a neučesaná, neustrojená vykoukla ze dveří. Na prahu stál listonoš a podával jí telegram. Srdce jí tlouklo jako poplašný zvon. Rozlepila list třesoucími se prsty.

Správa ústavu jí oznamovala, že její muž v noci zemřel.

Usedla na rozestlanou postel a podepřela si čelo dlaněmi. To byla ta zpráva, kterou v úzkostech a strachu čekala každý den. Konec utrpení. Konec dlouhé, marné cesty, plné odříkání. Dívala se vyčítavýma, nechápavýma očima na papír, ležící jí na kolenou. V té chvíli nebyla schopna ani rozumné myšlenky, ani rozumného činu.

</section>

<section>

## _10_

Štěpka se vracela vlakem z Prahy. Snad již zítra, snad pozítří poputuje za ní mrtvé tělo jejího muže, aby našlo poslední odpočinek na jilemnickém hřbitově. Vše bylo zařízeno. Vše bylo skončeno. Ještě poslední cesta městečkem, cesta s hudbou, za slavnostního vyzvánění zvonů, tak známá cesta, a pak teprve bude doopravdy vdovou.

Seděla sama v kupé, v jednom z prvních vagónů s uličkou po straně, se zasouvacími dvířky a sítěmi pro zavazadla, které teprv nedávno vyšly z dílen. Loktem se opírala o hranu okna a dívala se na krajinu, která kolem ní prchala se svými vesničkami, lesy a lukami, ploty a mosty. Sníh, samý sníh, návěje sněhu, koleje v sněhu vyryté, čepice sněhu. Stmívalo se. Obloha byla růžová, vzduch modrý.

Ratatata, ratatata, zpívala kola konejšivou ukolébavku, která se hodila na každý nápěv. Štěpka v duchu prožívala události posledních měsíců. Viděla před sebou opět otcovu ztrhanou tvář ve vší její strašlivé věrnosti, jak ji před sebou spatřila na kuchyňské pohovce u Gromanů, hejtmanův bláznivý útěk do hor, ponurou pouť po úbočí Kokrháče s hrůzným břemenem na zádech, matčin pohřeb, jízdu za Pavlem do blázince. V monotónním doprovodu kol jako by žal a lítost ztrácely svou palčivost, zasmušilé zešeřívání jí vlévalo do žil svůj laskavý klid. Kalužinky slz na dně srdce se pokrývaly ledovou korou. Ryzí prázdnota a ryzí mráz. Co zbývá člověku než přijímat události tak, jak za sebou jdou, bez trpkosti a bez zoufalství, byť byly sebekrušnější? Na minulosti se nedá nic měnit. Život letí vpřed, ustavičně vpřed. Teď se jeho běh – aspoň zdánlivě – na chvíli zastavil. Vlak kamsi ujíždí, ona sedí, sedí uprostřed času a zažívá krátkou vteřinu nehybnosti.

Znovu a znovu se vracela k melancholickému snu dnešní noci. Byla dosti pověrčivá, aby věřila, že sen byl rozloučením. Čekala na muže, který nepřišel. Mohla by čekat navěky, nepřijde již nikdy. „Nikdy nepřijdu,“ pravil usměvavý mladý kadet, „tenkrát, před lety, se mé chtivé ruce vztahovaly po každém ovoci. Později, když se mi podařilo přelstít tě pro pohodlnější umírání, byly to už jen dvě suché sněti. Provdala ses za mou mrtvolu, Štěpko. Naše svatba byla ďábelskou fraškou, kterou zplodil můj chorobný mozek. Stala ses obětí, jíž jsem nikdy nelitoval. Řekni, nač jsi čekala dnes v noci v šatě utkaném ze svých dětských snů?“

Nač čekala? Štěpka seděla a usilovně přemýšlela, zvolna se jí rozjasňovalo. Ratatata, ratatata, skandovala kola. Onen prostřený stůl pro nikoho! Sama byla dosud takovým prostřeným stolem. Její tělo se nabízelo. Hostina, k níž nikdo nepřišel!

Ovšem, měla vždycky daleko do Sněhurky. Nyní se Štěpka viděla jasně, dívala se na sebe střízlivě, zrovna tak, jako by vedle ní, sotva na dosah ruky, klábosila, natřásala se, kroutila jiná Štěpka. Seděla s hlavou v dlaních, podobna vlakovým spáčům, seděla téměř nehmotná, soustředila se celou myslí, celým svým vzrušeným mozkem na svůj obraz, slátaný z nevkusu a všemožných nectností, neustále se pohybující a sám sebe zkreslující přílivem a odlivem dravé životní síly, mohutnějící lety, rostoucí a zrající – v co? To ovšem nevěděla.

Nikdy se o sobě nedomnívala, že je hezká. Vždyť byla vlastně důkladně ošklivá, nyní to věděla jasně. Zplihlé, mastné vlasy, tlusté rty, překypující tvary. Nemohla být a nebyla milována láskou. Co však odrazila útoků, co posměchu se po ní svezlo! Teď byla ochotna se posmívat sama sobě. Jaká to hlava! Mazanec s povidly. Vše nápadné, vše přehnané. Mnoho masa. Ještě tak maso! To mají mužští rádi, ale jací mužští? Wurm, Groman, ba snad i Synáček, všichni se u ní něčeho báli. Báli se toho, co podrobovalo. Toho, co nemilosrdně bralo za vlasy a vleklo s sebou. Panovačná. Schopná práce, to ano – ale ne víc než každá dobrá služka. Měla peníze. Nikdo nesedl na lep jejích peněz, až nemocný hejtman. Měla vůbec nějaké ctnosti?

A přece byl její život až dosud téměř dojemně nepodařený. Její tělo mělo tolik přání! Ani jediné nebylo vyplněno. Ani jediné! Čekala. Připravená hostina, bohatá hostina. Byla ochotna poslouchat a milovat muže, ale kdo jí uvěřil? Myslili asi, že to nedovede. Ó, jak by to byla Štěpka uměla! Zřejmé nedorozumění. Čekala trpělivě. Nebylo to v pohádkové zemi, bylo to právě jen na této zemi. Svýma silnýma nohama stála pevně na této divoké zemi. Narodila se příliš pozdě. Patřila jinam, do věku bojovnic, uchvatitelek, do doby, která nebyla ještě zjemnělá. Její sen by byl jinak skončil, kdyby byla neseděla v zešeřelé komnatě, u stolu vybraně prostřeného, ale v pralese, mezi stromy, páchnoucími kouřem, u vchodu do jeskyně, smolné vlasy spleteny v primitivní cop, oči ostražitě upřeny do tmy. Ten, který nepřišel, nemohl přijít, byl mrtev tisíc let. A její děťátko se nikdy nenarodí.

Vyjížděli z jakéhosi nádraží, ztopeného v mlhu, v níž se rozplývala zelená, bílá a červená světla. Nějaká lokomotiva dýmala a její kouř byl bílý. Štěpka si podvědomě dopřávala požitku otřásání a prchajících světel, všeho toho, co vzrušovalo děti minulého století při jízdě vlakem. Hlavu měla pořád ještě v dlaních a oči široce otevřené. Právě proti ní usedl na lavičku do kouta starší muž, vytáhl z kapsy noviny, ale pak u nich klímal.

Jak jím vlak cloumal ze strany na stranu, ruka s novinami klesala níž a níž. Štěpce padl do očí tučně vytištěný nápis:

<div class="centered">

OBLEŽENÍ PORT ARTHURU

</div>

Válka! Ano, od počátku února je opět válka. Rusové bojující s Japonci. Japonci začali útokem na Port Arthur. Nyní válka trvá. Bylo úplně jasné, proč právě nyní musil umřít její muž: „Všechny veliké události vašeho života se stanou za války.“ Jaká to pravda! Za války se narodila, za války se vdala, za války ovdověla. Viděla se opět v chalupě staré Hanouskové. Karty pleskají o stůl, vrásčitá ruka je rozkládá na hromádky. „To je zlata, to je zlata,“ diví se babka, „až se lekám! Ty peníze nemají dobrý původ, jsou vydřeny z chudých lidí. A tu je dům, prokletý dům, jedno s druhým se váže, pojde z toho mnoho zlého.“ – „Jak by ne,“ trpce si myslí Štěpka, „mnoho zlého, ovšem!“ Jak přišla na Vejrychovsko, stíhalo ji neštěstí za neštěstím. Všechno z karet se do písmene splnilo. „A nakonec se všechno v dobré obrátí!“ Jen jestli, můj ty bože, jen jestli! Ale dvacetiletá, dychtivá dívčina ruka znovu rozkládá hromádky, běda však, o děťátku v nich nic není. A Hanousková umřela, karty už nepromluvily. Nepověděly jí ani, že bude brzy vdovou!

Vdovou! Jak směšné to pro ni slovo! Nikdy vlastně nebyla provdána. Bylo jí stydno pokaždé, když ji někdo nazval paní. Po tři dlouhé roky ji lidé sledovali podezíravými pohledy, odhadovali objem jejích boků, činili si klamné závěry. Její přesmutné líbánky! Lhala vlastnímu otci, před matkou hrála podlou komedii. Musila, nechtěla-li klidit soucit a slzy. Tím vším je vinen on, on! Maně zaťala pěsti. Husté obočí se zachmuřilo.

A přece jen je nutno mu odpustit. Zemřel a na mrtvé se nemáme horšit. Ublížil jí těžce, tento nový dvorský Vejrych, jen co je pravda. Možná, že onen neblahý zeman nebyl také nic jiného než pouhý blázen. Byl bohat, choval se výstředně, užíval světa, neodpíral si vína ani žen, byl krutý, cynický, podivný oheň mu sálal z očí, lidé se ho báli, potají se křižovali, když na ně pohlédl. Sešel, onemocněl, umřel. Stará Strouhalka v roli vysvoboditelky – bílá holubička nad její hlavou. Ano, odpustí také, také hodí posvěcenou cihlou. Snad tu již někde krouží bílá holubička, osvobozená, ponurá hejtmanova duše. Snad tu někde tluče křídly a ještě se rmoutí. Štěpka tu duši přísně soudila. Přestane soudit. Bůh ti odpusť, ubohý, pošetilý muži! A holubička nad hlavou se vznese k výšinám!

Bezděky se podívala ke stropu, kde blikala petrolejka v drátěné kleci. V poslední stanici ji rozsvítili, dlouho dupali nad její hlavou. Petrolejka se kývala, stíny se hýbaly, jako by byly živé. Vlak táhle zapískal. Jako křik probuzeného ptáka tam na horách! Tehdy volala: „Pavle! Pavle!“ Neozval se. Zrovna tak marně by volala dnes. Upravovala si pomalu pěknou slzavou náladu. Soucit ji zaplavoval. Soucit s ním, soucit se sebou samou.

Připomněla si malou podrobnost z dětství. Ona a Pavel stojí před hlídačskou boudou, Pavel vyřezává prut a Štěpka se na něj dívá. Dívá se a diví se. Jak krásné zářezy! Jak dokonalý prut! „Líbí se ti?“ ptá se mimochodem Pavel. „Líbí,“ přisvědčují Štěpčiny oči. „Na, vezmi si jej!“ Jak mu tehdy byla vděčna! Ne, nikdy nebyl lakomý. Nebyl lakomý jako Jan. Dával rád. Tenkrát si ten prut odnesla domů, byla na něj hrdá. Později se ztratil. Nejspíš jí jej spálili. A najednou jí bylo neskonale líto toho ztraceného prutu. Co by za to dala, kdyby jej někde našla! Ovšem, nemůže jej nalézt, jistě je ztracen. Ztracen, jako celé její dětství. Domek u školy je prodán papírníkovi. Co bylo na půdě, je dávno vybrakováno a přestěhováno nebo vyházeno. Lepší kusy nábytku jsou odvezeny do dvora, ostatní je rozprodáno. Ne, prut není nikde. Pro ten prut však musí Pavlovi odpustit jeho podvod se sňatkem a léta utrpení.

Přece jen ho neměla bít! Bodlo ji bolestně u srdce. Těžký vzdech se jí vydral z úst, až klímající pasažér proti ní otevřel oči a zvědavě se na ni zadíval. Nešlo to opravdu bez toho? Kéž by to bylo šlo, pak by byla proti němu bez viny. Pak by ji nikdy netížilo svědomí, že tomu bezbrannému ublížila. „Nevzdychej, nelituj,“ zašeptal kdosi moudrý a věrný a tichý až u samého jejího ucha, „vždyť to už nebyl on! To už nebyl ten hoch, který k tobě býval vlídný, který byl k tobě vždy štědrý. Ten je mrtev už dávno. Rozmazlené dítě také udeříme, zlobí-li příliš. On byl ještě méně než zlomyslné dítě. Nemáš si co vyčítat, buď klidná a nezapomeň, že není na světě člověka dokonalého.“

Kdo to promluvil? Nic než rachocení vlaku. A ona přece slyšela ta slova docela zřetelně! Štěpka však už ví, ví to dobře: to otec promluvil. Z kulovitého, matného skla petrolejky u stropu na ni hleděl utkvělým, vytrvalým, nic neříkajícím pohledem!

Počala se v kupé cítit jako doma. Někdo byl u ní. Ten hlas! Ne, není tak nadobro opuštěna! Otec promluvil. Promluví také ještě matka? Krvavé snopy jisker se křižovaly, letěly podle vlaku jako ohnivý chvost, rozptylovaly se v dálce. Otec, jeho oko a rozumný hlas! Promluví také sešlá, nehybná bytost, která umřela v její náruči? Která jí umřela v loktech jako opelichaný starý pták? A tu jí napadlo jako z hlubin jasnozření: Vejrychovsko! Dvůr!

„Na dvoře jsem se narodila,“ skandovala kola, jako by ta slova Štěpka uslyšela včera! „Tam jsem běhávala a hrávala si jako dítě, tam jsem bývala šťastná. Sedláctví není hana, je to radost.“ To byla matčina slova. Nyní také ona promluvila. Upozornila ji, že celá její oběť nebyla marná. Muž ji vrátil tam, odkud přišel její rod, rod jejich společného děda. Ten čeledín, který sbíral zlaťáky z pařezů, který koupil dvůr a zakusil lidského pohrdání, ale nakonec přece jen měl v majetku zemi a všechno překonal, postavil se do brázdy, a opíraje se o pluh, zkrápěl hroudy svým potem, ten čeledín měl v žilách její vlastní krev! Viděla před sebou obilí slavnostně vlát a klanět se, spatřila stodoly, plné zrní. Ano, mrtvá maminka má pravdu!

Štěpka jela v rachotu kol, obklopena svými mrtvými. Zdalipak promluví k ní také ještě on, poslední ze všech, ten, kterého poznala z tak špatné stránky v letech jeho zlomené mužnosti, který se kolem ní mihl jen ve své poslední, chmurné herecké masce? Úporně si ho vyvolávala v mysli, chtěla ho nyní vidět, chtěla ho mít živého a skutečného před sebou, takového, jaký vpravdě byl. Až ho tu bude mít, neuteče jí, musí také promluvit své závažné slovo.

Odpoutávala se od sebe, mučila se do nebytí – ano, ano, tak vypadal, přímý, jako by byl spolkl pravítko, navoskované kníry, ostrý pohled, ochmýřený malinovský týl, ironický úsměšek – inu, již tu stojíš, již jsi tu, otevři ústa! A rty se pohybují, odhalují dlouhé, žluté řezáky, otvor do hloubi rozkládajícího se nitra se šíří, šíří: „Ty jsi, Štěpko, taková dobrá klisna!“ A povzbudivěji udeří do zad.

Štěpka se rozplývá blahem nad tou neohrabanou mužskou lichotkou, neboť v těch slovech tuší drsnou pochvalu, nejasné povzbuzení. Ano, to je to, co jí scházelo, ocenění, odůvodnění jejího místa na světě, byť jen strohé a zdánlivě nesmyslné. Je něco výstižného v těch slovech, právě v těch: „Ty jsi dobrá klisna.“ Kdyby byl řekl „duše“, byl by lhal. Celá se hrbí pod tíhou vděčnosti a radosti, a zatímco vlak hvízdá a jiskry stehují obzor, zatímco petrolejka bzučí a kola skandují jednotvárnou melodii, veliké, horké, osvobozující slzy stékají po tlustých tvářích.

</section>

<section>

## _11_

Hejtman Malina nebude ležet v nádherné kamenné hrobce, ale v obyčejném hrobě, jako si to přál mistr Kilián, Štěpka však na něho nezapomene. Štěpka mu jeho smutný příbytek ve vlhké hlíně ozdobí, jak jen živí dovedou okrášlit hroby svých mrtvých. Bude mít pomník s nápisem, ne jako Vejrych hrob beze jména, bude mít kvítí, svíčky a to všechno, nebude opomíjen, nebude osiřelý, ne, to nebude! Štěpka si to odpřisáhla. Květiny a světlo, slzy a vzpomínky, všechno bude mít jako ostatní slušní nebožtíci. O Dušičkách papírovou podušku s růžemi, nakadeřenými na vlásence, a stuhy z věnců, které mu dnes darovali.

Uprostřed bílé sněžné plochy červená jílovitá jáma, čpící chladem a syrovostí. Štěpčino srdce se sevřelo hrůzou z představy, být takhle pohřbena a zasypána. A mít pouhých osmatřicet let! Byla pobledlá, ale nesklonila hlavu, aby se oddala drásavému pláči. Měla v sobě již všechno vyřízeno. Všechno důležité se zběhlo přede dvěma dny, za jízdy z Prahy. To, že zde stojí v černém, vlajícím závoji nad otevřeným hrobem, je už jen dodatek, trochu parády pro zvědavé lidi. Tečka na konci věty, víc nic.

Několik větviček chvoje bylo vrženo na rakev, několik hrud zadunělo na jejím víku při oficiálním rozloučení, lidé se začali rozcházet. Štěpka se dívala do hrobu v tesklivém zamyšlení, v jakémsi tupém údivu, stála a stála, až Jan začal být netrpělivý a lehce se dotkl jejího ramene. Tázavě se na něho podívala. Tvářil se tak prosebně a rozpačitě, byl tak neohrabaný v roli truchlícího pozůstalého, že se na něho musila usmát.

Šerá, neprůhledná obloha. Smrčí hřbitovního plotu ozdobené krajkovinou jinovatky. Štěpka si všechny podrobnosti toho dne bude pamatovat až do smrti. Okolní mohyly jako kupky sněhu, panensky bílé, cesta k Pavlovu hrobu rozdupána nesčetnými šlépějemi. Kráčela zvolna za Janem, občas se ohlížela. Tam byl zanechán, tam byl uložen, zbývá ho jen zahrabat. Nikdy již nezazní jeho výsměšný chechtot, nikdy již se neustrojí do svátečního stejnokroje. Jeho lovecký pes vyje tesklivě u boudy. Ručnice, za niž bylo zaplaceno tím, čemu se říká štěstí ženy, visí na rohatině v hoření předsíni. Bude třeba občas setřít prach z osiřelé zbraně, pohladit psa, který ztratil pána.

Před hřbitovními vraty přešlapoval trpělivě hluchoněmý Franc vedle dvorských saní. Z huňatého kožichu hleděla ostražitě malá, vrásčitá hlava starého Maliny. Byl již příliš vetchý a lítostivý, aby ho nechali brouzdat vysokým hřbitovním sněhem a kdovíjak dlouho stát nad okrajem truchlivé jámy. Již je Štěpka zachumlána v kožichu vedle starce, němý s čepicí na uších bere do ruky bič. Jan si důstojně sedá proti otci a švagrové. Koně se pohnou a rolničky vesele zazvoní na cestu do života.

Od hřbitova do nového, neznámého života cinkají rolničky, cink-cink-cink místo smutečních hran. Štěpka se poklidně rozhlíží. Již ji nemůže zabolet žádná ztráta, vždyť všechno, co se dalo ztratit, je už poztráceno. Rolničky zvoní a koně klušou, odfrkávají páru od nozder, chvílemi je cítit ostrý zápach jejich trusu, padajícího do sněhu. Koňské zadky poskakují, kýta se tře o kýtu tak stejnoměrně, tak směšně!

Milí koně, milé rolničky! Jan je tak komický se svou snahou udržet v obličeji výraz zarmoucenosti! A strýc je tak ubohý, jistě si ani neuvědomuje, koho to zanechal tam vzadu, na zasněženém hřbitově! Saně vjíždějí na náměstí, předjíždějí roztroušené skupiny posledních funusníků v černých zimnících, se svícemi v rukou. Ty svíce! Nyní budou přezkoumány zrakem šetrných hospodyň a uschovány na dně skříní a prádelníků, a až zas nadejdou dlouhé zimní večery, bude tu hojnost levného a dobrého svícení. Při jejich blikavém světle budou otcové rodin číst noviny a romány na pokračování, matky látat a podplétat punčochy, žáčkové psát své školní úlohy, jen na nešťastného hejtmana Malinu, který se na bezvýznamné maloměšťáky díval hezky zvysoka, nebude při nich vzpomenuto.

Pozůstalí, sedlák, stařec a žena, přejíždějí most přes Jilemku, nad nímž se pod sněhovými kápěmi hroutí oba světci, Václav a Jan, a již zvoní rolničky Nádražní ulicí. Do tváří jim vítr věje od martinického lesa ledové krupky, ale již je zřít střechy dvorských stavení, v Štěpčině velikém domě se hrdě kouří z komína. Teplo! Štěpka je prokřehlá a těší se na vlídný žár svých kachlových kamen. Ve špíži je připravena do hněda upečená bábovka a Manča má jistě již kávu uvařenu. Zahýbají k Vejrychovsku. Hle, otevřené okno! To se větrá pokoj, kde Pavel naposledy nocoval. Tím oknem se mají rozptýlit do vesmíru poslední stopy jeho pobloudilé duše. Šťastnou cestu na tu věčnou pouť, na ten nekonečný koloběh, který ozdravuje a k novému, čistšímu životu znovu připoutává to, co bylo poskvrněno.

Oklepávají si boty na prahu, a nyní do síně, do útulné síně, kde už mrazivý vítr neřeže do uší. Štěpka cítí, jak se jí v prsou rozrůstá opojný pocit svobody. Vzácný dar života je jí vrácen, bude moci opět naložit se svým časem podle svého, naplnit své dny podle vlastního přání. Je paní pěkného statku a příbuznou sedláka Jana, nikdo jí nemá co poroučet, budou spolu svorně pracovat v jednom spřežení. Vyvine všechen svůj důvtip a všechnu svou sílu k zdaru společného díla, svou kiliánovskou opatrnost soustředí na to, aby nebyla ošizena. Teď se teprve ukáže, co Štěpka dovede. Drahý dvůr! Všechno, co proti němu měla v dobách zármutku a trudnomyslnosti, bylo pustým rouháním. V duchu jej odprošuje. Vždyť byla vlastně nemocná, jistěže byla nemocná, ale teď se jí zas vrací její staré, veselé zdraví.

Odložila v kuchyni na služčinu postel svůj smuteční klobouk se závojem a opásala se modrou zástěrou hospodyně. V čele stolu usadila strýce, po své pravé straně švagra, vlastní rukou nakrojila bábovku. „Dejte si dobře chutnat!“ A už to není zamyšlená a sklíčená vdova, ale žena, ne sice krásná, ale kyprá a svěží, vlastně dívka, která dosud nepoznala muže. „Jezte a dejte si chutnat!“ a přistrkuje hrneček k Janovi, který ji pozoruje s ostýchavou nedůvěrou, potom strýci, jehož kostnaté ruce se třesou. Vpadlá ústa nemají už ani jediný zub.

„Vypadáš, jako bys přišla z bálu, ne z pohřbu svého muže,“ kysele se usmívá Jan nikoli bez ostnu výčitky. Jemu samému ani nenapadne truchlit, ač právě pochoval jediného bratra, teď je však poněkud uražen, že vdova není dostatečně zkrušena. Nastává chvíle, kdy by se hodilo častovat ji mužnými útěchami.

„Jen ji nech, ať se dívá vesele do světa, ať se směje,“ snad poprvé v životě stařec upřímně hájí svou snachu s trojitou bradou. Štěpka sedá ke stolu, míchá lžičkou kávu, zakusuje se zdravým chrupem do bábovky. Její oči bloudí k oknu, vidí venku poletovat sníh v rozmarném tanci. Padá, padá na vejrychovská pole, kde pod studenou duchnou spí Štěpčino obilí, vrší se na střeše čertovy stodoly, staré zchátralé stodoly, která by mohla mnoho vyprávět o Štěpčině dětství. Tam na mezích kolem statku, v aleji, na mokřině u lesa, všude jsou vytlačeny stopy jejích dávných kroků. Všude kolem je její stará zaslíbená země. Tu zemi si poctivě koupila, zaplatila ji prací i hořem. Dostala za ni výměnou strašlivá zklamání. Teď je však její! Je její! Vítězná radost Štěpku zaplavuje.

„Kdypak to tam venku přestane?“ ptá se znalecky švagra.

„Za týden máme konec února,“ počítá sedlák na prstech, „v polovině března by mohla přijít obleva, možná však také, že až počátkem dubna.“

„A potom se pustíme do práce!“ Štěpka se červená ostychem, že vyslovila tak veliké slovo, červená se jako holčička.

„Pustíme se do práce,“ přikyvuje Jan. I on je celkem spokojen. Strašidlo, které tu kazilo vzduch, je to tam. Není již příčiny k svárům ani k obavám. Štěpce nelze upírat právo na to, co ze dvora získala. Ostatně, je jisto, ta ženská má svou cenu. Musí se jí přiznat, že tehdy v zimě, když se dohadovala o smíru, jednala velmi diplomaticky. Milerád jí i napříště poradí a pomůže, však mu za to slušně platí. Bláznivý Pavel, který dal život za trochu flámů, který dal přednost lenošení před poctivou prací, zmizel v propadlišti. Už teď je vidět, že tu po něm nikde nezůstane prázdné místo. Naopak! Až Štěpka nadobro zapomene, stane se z ní teprve pravá žena na svém místě. Není tomu ani tak dlouho, co vinou tamtoho vojáka viselo všechno takřka nad propastí. Teď je už zas, chválabohu, všechno v pořádku. Statek je zachráněn Štěpčinými penězi, jenom jejími penězi, to se také musí uznat. Dokonce je naděje, že se to teď hne trochu kupředu. Och, jistě se to hne kupředu. Jan, vychytralý sedlák, vidí před sebou, v mlhách nepříliš daleké budoucnosti, obraz příštího, většího a bohatšího Vejrychovska.

„Ještě dobře, že spolu neměli děti,“ myslí si uvnitř své kulaté, krátce ostříhané hlavy. „S dětmi by byla potíž. Matce dětí není radno důvěřovat. Sotva bychom se tak dobře shodli, kdyby tu seděly Pavlovy děti.“

„Kdyby tak ještě byly děti,“ touží zádumčivě Štěpka po ještě úplnějším štěstí, „to by teprve bylo to pravé!“ Je ochotna dřít se do úpadu pro přelud Vejrychovska svého dětství, pro tklivé Vejrychovsko mrtvé matky, pro památku svého neúnavného, svědomitého otce, pro pouhou rozkoš ze vzkvétajícího díla, ale ještě raději a ještě zuřivěji by pracovala pro docela prostý lidský cíl, pro budoucnost krve ze své vlastní krve!

Strýc hledí před sebe sivýma, vyhaslýma očima, láme po drobtech bábovku. Znenadání odpovídá na jakési vlastní toulavé myšlenky, které s tím, co se zde mluví a sní, nemají žádnou spojitost: „Co není, může být.“

„Co tím myslí?“ děsí se, diví a vzrušuje Štěpka, náchylná k pověrčivosti, vždycky ochotná k nějaké naději. V starcově blábolení nalézá odpověď na skryté touhy svého nitra. „Co není, může být,“ opakuje si v srdci to, co se odlepilo od malátného mozku jako pavučina z trávy za větrného dne. Co není, může být! Najednou je Štěpce do zpěvu. Vždyť má ještě celý život před sebou, celý dlouhý život! Je ho utracena jen docela malá část. „Co není, _bude_!“ přislibuje jí její naděje, a nová radost se mísí s jásavými myšlenkami o příští činnosti.

„Tváří se blaženě, přespříliš blaženě,“ všímá si jí starostlivě Jan. „Je tu přece ještě jedna věc, která se nesmí pustit ze zřetele, jedna hrozivá věc, která by mohla dvoru ublížit. A v tom jí nelze tak docela důvěřovat. Co když si zamane, že se znovu provdá? Pak by nastaly nové, nečekané zápletky. Ženská plná života – och, v tom je pěkné čertovo kopýtko!“ Jeho čelo se krabí vráskami, prsty zajedou do vlasů, ústa se křiví – obraz usilovného přemýšlení. „Provdá-li se, přijde polovina dvora do cizích rukou. Pak by se mohly objevit také ještě děti. Ne, to se nikdy nesmí stát! Nesmí, pravda, ale jak tomu zabránit?“

Zešeřilo se zatím a tma rychle houstne. Štěpka vstává, aby rozsvítila stahovací petrolejku nad stolem. Vztahuje oblé paže, snímá opatrně cylindr, povytahuje knot, škrtá. Sedlák i stařec sledují mlčelivě pohyby jejích rukou, dívají se nábožně vzhůru, jako by na tom, vznítí-li se či nevznítí knot od oharku zápalky, bylo závislé všechno blaho budoucnosti. Světlo vzplanulo, pohaslo a konečně přiklopeno sklem, znovu zaplálo.

„Neměla ženichů na vybranou, když byla o deset let mladší,“ v duchu se utěšuje Jan a zkoumá její širokou tvář, ozářenou lampou, „tím spíš se o ni nebudou zajímat teď. Ale co kdyby přece? Pak by snad bylo moudřejší, abych je předešel. Co? Já? Předešel? Ne, není to hloupý nápad. Když mohl Pavel, proč bych nemohl já? Štěpka – co je to Štěpka? Polovina Vejrychovska. Spojit obě poloviny, mít jediné, veliké Vejrychovsko, nebylo by to krásné? Ovšem, jestliže by si dala říci.“

Petrolejka se malounko kývá. Štěpka jde k oknu, aby zatáhla roletu, tam se však zastavuje, okamžik váhá. Ještě jednou, na rozloučenou před nocí, obejme pohledem svá pole, obrysy hospodářských budov, linii blízkého lesa. Potom se vrací ke stolu k svým hostům, statná, pevná, září úsměvem a za ní roste na zdi její stín, smeká se na výstupek komína, tam se lomí v groteskní rohatou obludu.

„Zkusím to,“ umiňuje si Jan. „Počkám tak dva tři měsíce a pak jí to řeknu. Co se mi může stát? Nanejvýš mě odmítne. Ona mě však neodmítne. Také pochopí, co by to pro nás oba mohlo znamenat. Statek nás spojí.“

Starý Malina mžourá do světla zapadlýma, kalnýma očima jako churavý pták. Manča v kuchyni hlučně přikládá do kamen.

</section>
