<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="18">
    <meta name="apple-mobile-web-app-capable" content="yes">
    <title>18</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="52">
    <link rel="prev" href="./petrolejove_lampy_056.html">
    <link rel="next" href="./petrolejove_lampy_058.html">
    <link rel="self" href="petrolejove_lampy_057.html">
    <meta name="identifier" content="havlicek-petrolejove-lampy-47f8e77">
    <meta name="role" content="chapter">
  </head>
  <body data-nb-words="1505" data-nb-chars="9032" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_056.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">18</span></h1>
        <p class="chunk" data-nb-ref-number="2" id="chunk2" data-nb-words="67" data-nb-chars="444"><span class="idea" data-nb-ref-number="2" id="idea2" data-nb-words="67" data-nb-chars="444">Štěpka byla po&nbsp;celou hospodářskou sezónu příliš zaujata svou prací. Ani nepozorovala, že&nbsp;se&nbsp;s&nbsp;jejím vládcem a&nbsp;velitelem děje něco nedobrého. Teprve když poslední strniště bylo zoráno, poslední ozimy zasety a&nbsp;zválcovány, když v&nbsp;hustých, mokrých vločkách napadl první sníh a&nbsp;nastaly předlouhé zimní večery s&nbsp;praskáním ohně v&nbsp;kachlových kamnech se&nbsp;žlutou září petrolejové lampy, povšimla si, jak nápadně hejtman sešel a&nbsp;jak neuvěřitelně zestárnul.</span></p>
        <p class="chunk" data-nb-ref-number="3" id="chunk3" data-nb-words="52" data-nb-chars="302"><span class="idea" data-nb-ref-number="3" id="idea3" data-nb-words="52" data-nb-chars="302">Proboha, vždyť mu&nbsp;ještě není ani sedmatřicet let. Krmí se&nbsp;vydatně, žije si&nbsp;pohodlně, ale jak je&nbsp;vyschlý, s&nbsp;jakými obtížemi vstává! Opírá se&nbsp;o&nbsp;lenoch židle, bezradně a&nbsp;zmučeně se&nbsp;kolem sebe dívá, pak teprve se&nbsp;pomaloučku rozchází. Má&nbsp;snad nějaké bolesti v&nbsp;nohou, které před ní&nbsp;z&nbsp;mužské hrdosti zatajuje?</span></p>
        <p class="chunk" data-nb-ref-number="4" id="chunk4" data-nb-words="49" data-nb-chars="304"><span class="idea" data-nb-ref-number="4" id="idea4" data-nb-words="49" data-nb-chars="304">Už&nbsp;ho&nbsp;přestala bavit i&nbsp;hospoda, kumpáni, karty, chodil k&nbsp;Semjánovi stále řidčeji. Jistě ne&nbsp;proto, že&nbsp;by&nbsp;se&nbsp;chtěl stát lepším člověkem. Spíš to&nbsp;mělo souvislost s&nbsp;jeho svízelnou chůzí. Styděl se&nbsp;ukazovat. Trávívali teď dny i&nbsp;večery většinou spolu. Pavel byl však velmi špatný, mrzutý, nepříjemný společník.</span></p>
        <p class="chunk" data-nb-ref-number="5" id="chunk5" data-nb-words="45" data-nb-chars="265"><span class="idea" data-nb-ref-number="5" id="idea5" data-nb-words="45" data-nb-chars="265">Seděli proti sobě, hejtman zarputile kouřil, mračil se, Štěpka měla v&nbsp;klíně ruční práci a&nbsp;před očima odbornou knihu. Chtěl hodit do&nbsp;kamen nedopalek viržina, zvedl se, ale opět si&nbsp;sedl, jako by&nbsp;ho&nbsp;ten pohyb nadobro vyčerpal, jako by&nbsp;si&nbsp;musil ještě chvíli odpočinout.</span></p>
        <p class="chunk" data-nb-ref-number="6" id="chunk6" data-nb-words="40" data-nb-chars="264"><span class="idea" data-nb-ref-number="6" id="idea6" data-nb-words="40" data-nb-chars="264">„Tobě něco schází,“ vyhrkla, „něco tě&nbsp;bolí! Řekni, co&nbsp;tě&nbsp;bolí?“ Neměla ovšem zvláštní důvody k&nbsp;mateřské péči o&nbsp;něj, byla to&nbsp;však pořád ta&nbsp;činorodá Štěpka, která nedovedla opominout žádnou příležitost se&nbsp;uplatnit. Byla vždy ochotna odpustit, prokázat milosrdenství.</span></p>
        <p class="chunk" data-nb-ref-number="7" id="chunk7" data-nb-words="16" data-nb-chars="104"><span class="idea" data-nb-ref-number="7" id="idea7" data-nb-words="16" data-nb-chars="104">„To nic není. Nic mě&nbsp;nebolí. Jsem jen poněkud unaven,“ odpověděl nevlídně. Zřejmě netoužil po&nbsp;rozhovoru.</span></p>
        <p class="chunk" data-nb-ref-number="8" id="chunk8" data-nb-words="32" data-nb-chars="174"><span class="idea" data-nb-ref-number="8" id="idea8" data-nb-words="32" data-nb-chars="174">„To je&nbsp;z&nbsp;toho plahočení s&nbsp;puškou v&nbsp;mokru a&nbsp;v&nbsp;plískanicích, nastydl ses. Něčím bych ti&nbsp;mazala nohy, kdybys chtěl, kdybys myslil, že&nbsp;ti&nbsp;to&nbsp;uleví. Jsi na&nbsp;sebe hrozně neopatrný.“</span></p>
        <p class="chunk" data-nb-ref-number="9" id="chunk9" data-nb-words="10" data-nb-chars="64"><span class="idea" data-nb-ref-number="9" id="idea9" data-nb-words="10" data-nb-chars="64">„Ha&nbsp;–&nbsp;nastuzení!“ řekl s&nbsp;kyselým úšklebkem. „To není nastuzení.“</span></p>
        <p class="chunk" data-nb-ref-number="10" id="chunk10" data-nb-words="18" data-nb-chars="101"><span class="idea" data-nb-ref-number="10" id="idea10" data-nb-words="18" data-nb-chars="101">„Není-li to&nbsp;nastuzení, co&nbsp;to&nbsp;tedy je?“ podivila se&nbsp;Štěpka. Nebyla z&nbsp;těch, které se&nbsp;dají snadno odbýt.</span></p>
        <p class="chunk" data-nb-ref-number="11" id="chunk11" data-nb-words="33" data-nb-chars="191"><span class="idea" data-nb-ref-number="11" id="idea11" data-nb-words="33" data-nb-chars="191">Dopálil se&nbsp;a&nbsp;odplížil se&nbsp;na&nbsp;pohovku. Tam seděl a&nbsp;svítil očima jako raněný kocour. Přímo ji&nbsp;těma zlýma očima probodával. Nechápala, proč se&nbsp;na&nbsp;ni&nbsp;tak nenávistně dívá. Přece ho&nbsp;ničím neurazila!</span></p>
        <p class="chunk" data-nb-ref-number="12" id="chunk12" data-nb-words="12" data-nb-chars="71"><span class="idea" data-nb-ref-number="12" id="idea12" data-nb-words="12" data-nb-chars="71">„Jsi podivín,“ řekla lhostejně. „Ráda bych ti&nbsp;pomohla, a&nbsp;ty&nbsp;se&nbsp;durdíš.“</span></p>
        <p class="chunk" data-nb-ref-number="13" id="chunk13" data-nb-words="6" data-nb-chars="44"><span class="idea" data-nb-ref-number="13" id="idea13" data-nb-words="6" data-nb-chars="44">„Hlouposti,“ utrhl se, „mně nemůžeš pomoci!“</span></p>
        <p class="chunk" data-nb-ref-number="14" id="chunk14" data-nb-words="14" data-nb-chars="79"><span class="idea" data-nb-ref-number="14" id="idea14" data-nb-words="14" data-nb-chars="79">„Nemohu-li ti&nbsp;pomoci já, může doktor. Radím ti&nbsp;upřímně, jdi s&nbsp;tím k&nbsp;doktorovi.“</span></p>
        <p class="chunk" data-nb-ref-number="15" id="chunk15" data-nb-words="14" data-nb-chars="78"><span class="idea" data-nb-ref-number="15" id="idea15" data-nb-words="14" data-nb-chars="78">Avšak slovo doktor nesměl hejtman od&nbsp;jisté doby ani slyšet, hned byl pln jedu.</span></p>
        <p class="chunk" data-nb-ref-number="16" id="chunk16" data-nb-words="26" data-nb-chars="156"><span class="idea" data-nb-ref-number="16" id="idea16" data-nb-words="26" data-nb-chars="156">„Co? Doktor? Kašlu na&nbsp;doktory. S&nbsp;doktory mi&nbsp;dej, prosím tě, jednou provždy pokoj!“ Zlobně škubl ústy, odplivoval, lámal si&nbsp;prsty, až&nbsp;mu&nbsp;v&nbsp;kloubech praskalo.</span></p>
        <p class="chunk" data-nb-ref-number="17" id="chunk17" data-nb-words="53" data-nb-chars="314"><span class="idea" data-nb-ref-number="17" id="idea17" data-nb-words="53" data-nb-chars="314">„Udělal bys líp, kdyby ses mi&nbsp;svěřil,“ pravila, už&nbsp;zase skloněna nad knihou. „Mám snad oči v&nbsp;hlavě, vidím, že&nbsp;s&nbsp;tebou není něco v&nbsp;pořádku.“ Připadalo jí&nbsp;to&nbsp;všechno záhadné, ale tolik zájmu o&nbsp;svého nepodařeného manžela přece neměla, aby z&nbsp;něho slova kopala. „Nechceš-li si&nbsp;nechat pomoci, nechtěj. Prosit tě&nbsp;nebudu.“</span></p>
        <p class="chunk" data-nb-ref-number="18" id="chunk18" data-nb-words="42" data-nb-chars="268"><span class="idea" data-nb-ref-number="18" id="idea18" data-nb-words="42" data-nb-chars="268">V&nbsp;neděli dopoledne pekla zajíce. Obracela ho&nbsp;na&nbsp;pekáči, zkoušela vidličkou, je-li už&nbsp;dost křehký. Děvečka Mařka krájela na&nbsp;stole nudle. Najednou klepání nože o&nbsp;prkénko utichlo. Štěpka se&nbsp;obrátila. Spatřila Mařku, jak se&nbsp;strnule dívá oknem. Něco ji&nbsp;tam náramně zaujalo.</span></p>
        <p class="chunk" data-nb-ref-number="19" id="chunk19" data-nb-words="46" data-nb-chars="264"><span class="idea" data-nb-ref-number="19" id="idea19" data-nb-words="46" data-nb-chars="264">Copak to&nbsp;tam ta&nbsp;holka má? Štěpka byla vždycky zvědavá. Zavřela troubu, otřela si&nbsp;ruce o&nbsp;zástěru a&nbsp;pokročila k&nbsp;oknu. Mařka už&nbsp;zas horlivě krájela nudle. Ječivým hlasem spustila srdcervoucí píseň, jako by&nbsp;chtěla naznačit, že&nbsp;to, co&nbsp;se&nbsp;venku děje, se&nbsp;jí&nbsp;vůbec netýká.</span></p>
        <p class="chunk" data-nb-ref-number="20" id="chunk20" data-nb-words="168" data-nb-chars="1048"><span class="idea" data-nb-ref-number="20" id="idea20" data-nb-words="168" data-nb-chars="1048">Na&nbsp;dvoře se&nbsp;leskly kalužiny roztálého sněhu, pes u&nbsp;boudy spokojeně ohlodával pohozenou kost. Podle plotu se&nbsp;šoural hejtman Malina v&nbsp;kamaších, v&nbsp;kožíšku, podšitém králičinou, s&nbsp;kloboukem nedbale posunutým do&nbsp;týla. Má&nbsp;snad namířeno do&nbsp;města? Vždyť bude za&nbsp;chvíli oběd, co&nbsp;mu&nbsp;to&nbsp;napadá? Avšak Pavel neměl v&nbsp;úmyslu jít do&nbsp;města. Přešel okolo vrat a&nbsp;táhl se&nbsp;dál k&nbsp;stájím, ruce za&nbsp;zády, hlavu sklopenu. U&nbsp;psí boudy se&nbsp;zastavil, pátravě se&nbsp;rozhlédl, aby se&nbsp;ubezpečil, že&nbsp;nikdo není nablízku, pak se&nbsp;zas pomalu vracel podle plotu. Teď teprve mu&nbsp;Štěpka viděla zřetelně do&nbsp;obličeje. Vyjadřoval jakousi soustředěnost. Čelo měl nakrabeno úsilím. Prováděl něco, co&nbsp;z&nbsp;neznámých příčin pokládal za&nbsp;hrozně důležité. Cosi zkoušel. Och, Štěpce se&nbsp;začínalo rozbřeskovat: hejtman se&nbsp;učil chodit! Kráčel zdánlivě loudavě, unavenou, vláčivou chůzí, ale nohám se&nbsp;jaksi chtělo křepčit. Zápasil se&nbsp;svýma neposlušnýma nohama, snažil se&nbsp;je&nbsp;přinutit ke&nbsp;kázni. Oči vyvaleny napětím, zuby vyceněny. Ten člověk zřejmě trpěl! Štěpka už&nbsp;věděla, nač se&nbsp;prve Mařka tak upřeně dívala.</span></p>
        <p class="chunk" data-nb-ref-number="21" id="chunk21" data-nb-words="30" data-nb-chars="188"><span class="idea" data-nb-ref-number="21" id="idea21" data-nb-words="30" data-nb-chars="188">Šla zamyšlena po&nbsp;své práci. Zajíce bylo třeba obrátit. Mlčela. Ta&nbsp;zvláštní podívaná jí&nbsp;nešla z&nbsp;hlavy. V&nbsp;duchu utvářela opatrné otázky, zkoumala jejich smysl, aby se&nbsp;snad nezdály podezřelé.</span></p>
        <p class="chunk" data-nb-ref-number="22" id="chunk22" data-nb-words="29" data-nb-chars="187"><span class="idea" data-nb-ref-number="22" id="idea22" data-nb-words="29" data-nb-chars="187">„Mařko,“ řekla po&nbsp;chvíli jakoby mimochodem, ale hlas byl dychtivý, rozechvěný, přece jen selhal, přece jen zradil. „Viďte, že&nbsp;teď pán špatně vypadá? Mám strach, jestli snad není nemocen.“</span></p>
        <p class="chunk" data-nb-ref-number="23" id="chunk23" data-nb-words="37" data-nb-chars="210"><span class="idea" data-nb-ref-number="23" id="idea23" data-nb-words="37" data-nb-chars="210">„On&nbsp;–&nbsp;on tak divně chodí!“ přiznávala se&nbsp;neochotně děvečka. Byla rudá jako kokeš, nevěděla, smí-li či&nbsp;nesmí říci, co&nbsp;si&nbsp;myslí. Podívala se&nbsp;po&nbsp;očku na&nbsp;Štěpku, pak si&nbsp;dodala odvahy. „Chodí, jako by&nbsp;dobře nemohl.“</span></p>
        <p class="chunk" data-nb-ref-number="24" id="chunk24" data-nb-words="24" data-nb-chars="130"><span class="idea" data-nb-ref-number="24" id="idea24" data-nb-words="24" data-nb-chars="130">„To je&nbsp;revma, Mařko!“ Štěpka tvrdila něco, čemu sama nevěřila. „Bolí ho&nbsp;to. Rád by&nbsp;to&nbsp;přemohl, ale nejde to. On&nbsp;je&nbsp;tuze svéhlavý.“</span></p>
        <p class="chunk" data-nb-ref-number="25" id="chunk25" data-nb-words="13" data-nb-chars="91"><span class="idea" data-nb-ref-number="25" id="idea25" data-nb-words="13" data-nb-chars="91">Mařka se&nbsp;napřímila. Byla jí&nbsp;dána příležitost, aby projevila svobodně svůj názor. Neodolala.</span></p>
        <p class="chunk" data-nb-ref-number="26" id="chunk26" data-nb-words="55" data-nb-chars="276"><span class="idea" data-nb-ref-number="26" id="idea26" data-nb-words="55" data-nb-chars="276">„Revma, milostpaní? Já&nbsp;bych myslila, že&nbsp;to&nbsp;není revma. Můj dědeček je&nbsp;měl, nohy ho&nbsp;hrozně bolely a&nbsp;kulhal, ale jen když to&nbsp;na&nbsp;něho přišlo. Pak nemohl spát a&nbsp;celé noci nadával. Milostpán to&nbsp;má&nbsp;už&nbsp;dlouho a&nbsp;nezdá se, že&nbsp;by&nbsp;ho&nbsp;to&nbsp;bolelo. Hádala bych, že&nbsp;to&nbsp;je&nbsp;spíš něco od&nbsp;míchy.“</span></p>
        <p class="chunk" data-nb-ref-number="27" id="chunk27" data-nb-words="20" data-nb-chars="116"><span class="idea" data-nb-ref-number="27" id="idea27" data-nb-words="20" data-nb-chars="116">Štěpka dřepla na&nbsp;židli, zatajil se&nbsp;jí&nbsp;dech. Mařce škublo ústy něco podobného úsměvu. Byla hrdá na&nbsp;účinek svých slov.</span></p>
        <p class="chunk" data-nb-ref-number="28" id="chunk28" data-nb-words="6" data-nb-chars="42"><span class="idea" data-nb-ref-number="28" id="idea28" data-nb-words="6" data-nb-chars="42">„Něco takového, jako měl nebožtík Machoň.“</span></p>
        <p class="chunk" data-nb-ref-number="29" id="chunk29" data-nb-words="17" data-nb-chars="102"><span class="idea" data-nb-ref-number="29" id="idea29" data-nb-words="17" data-nb-chars="102">Mícha! Nebožtík! Ale to&nbsp;přece není možné! Tenhle Machoň, sedlář, ano, pamatuje se&nbsp;na&nbsp;něj docela dobře.</span></p>
        <p class="chunk" data-nb-ref-number="30" id="chunk30" data-nb-words="68" data-nb-chars="400"><span class="idea" data-nb-ref-number="30" id="idea30" data-nb-words="68" data-nb-chars="400">Říkali mu&nbsp;skákaný Machoň, děti za&nbsp;ním běhaly, byl jim k&nbsp;smíchu. Nohy měl v&nbsp;kolenou jakoby uvolněné. Vždycky tuze pospíchal, to&nbsp;ony ho&nbsp;nutily utíkat, břitce švihaly do&nbsp;vzduchu. Nějaký čas ho&nbsp;nebylo vidět, pak umřel na&nbsp;souchotiny. Může tomu být asi tak dva roky. Souchotiny? Pavel je&nbsp;tak vyzáblý, prožloutlý, což jestli má&nbsp;také souchotiny? Mnoho kouří. Souchotiny, to&nbsp;by&nbsp;bylo zlé. Ale on&nbsp;přece nekašle!</span></p>
        <p class="chunk" data-nb-ref-number="31" id="chunk31" data-nb-words="13" data-nb-chars="98"><span class="idea" data-nb-ref-number="31" id="idea31" data-nb-words="13" data-nb-chars="98">„Myslíte, jako ten Machoň, souchotinář?“ zeptala se&nbsp;stísněně, protože mlčení bylo příliš výmluvné.</span></p>
        <p class="chunk" data-nb-ref-number="32" id="chunk32" data-nb-words="90" data-nb-chars="547"><span class="idea" data-nb-ref-number="32" id="idea32" data-nb-words="90" data-nb-chars="547">„Ale on&nbsp;přece neměl souchotiny, milostpaní,“ poučovala ji&nbsp;ochotně Mařka, „on měl vysychání míchy! Docela jistě vysychání míchy, doktor Blodek to&nbsp;řekl jeho ženě. Machoňová je&nbsp;tak trochu má&nbsp;teta, všecko mi&nbsp;vypravovala. Když umřel, tuze nad rakví naříkala, není také divu, zůstala na&nbsp;světě sama. Blodek se&nbsp;rozhněval, povídal jí, co&nbsp;vyvádíte takové kusy, ženská, máte být z&nbsp;čeho živa, a&nbsp;buďte ráda, že&nbsp;od&nbsp;něho nemáte děti. Tak to&nbsp;řekl. Víte, Machoňová podědila po&nbsp;nebožtíkovi domek v&nbsp;Dolení ulici, nevede se&nbsp;jí&nbsp;zle, řemeslo provozuje dál s&nbsp;tovaryšem.“</span></p>
        <p class="chunk" data-nb-ref-number="33" id="chunk33" data-nb-words="175" data-nb-chars="996"><span class="idea" data-nb-ref-number="33" id="idea33" data-nb-words="175" data-nb-chars="996">Buďte ráda, že&nbsp;od&nbsp;něho nemáte děti. To&nbsp;Štěpce, bůhvíproč, utkvělo. Nejspíš jí&nbsp;tím chtěl naznačit, že&nbsp;má&nbsp;aspoň o&nbsp;starost míň. Také to&nbsp;však mohlo znamenat něco jiného. Ale co? Měla by&nbsp;se&nbsp;na&nbsp;to&nbsp;někoho zeptat. Otce? Rychle ten nápad zamítla, dokonce se&nbsp;trochu zarděla. Představila si&nbsp;vypoulené, vyčítavé oči, otcovo zklamání nebo snad i&nbsp;hněv&nbsp;–&nbsp;ne, to&nbsp;nechtěla. A&nbsp;zeptat se&nbsp;přímo Blodka? Blodek byl však starý, vrčivý pán, ne&nbsp;vždy sdílný. Také se&nbsp;přespříliš dobře znal s&nbsp;Kiliánem. Doktor Hilmar? Ne, Hilmara se&nbsp;Štěpka také nezeptá, pokusí se&nbsp;to&nbsp;vytáhnout z&nbsp;Matyldy Hilmarové. Ano, to&nbsp;udělá, ale musí si&nbsp;dát záležet, aby otázka vypadala docela nenápadně. Nu, uvidíme, uvidíme, teď na&nbsp;to&nbsp;nebudu myslit. A&nbsp;přitom jí&nbsp;samé bylo s&nbsp;podivem, že&nbsp;se&nbsp;tak zahloubala nad výroky nezkušené a&nbsp;hloupé služky. Co&nbsp;ta&nbsp;může vědět? Taková děvčata jsou hned hotova s&nbsp;úsudkem. Myslí si, že&nbsp;všechny nemoci, které se&nbsp;trochu podobají, jsou stejné. Bah, stojí to&nbsp;vůbec za&nbsp;to? Zřejmě to&nbsp;však stálo za&nbsp;to. Machoň jí&nbsp;nešel z&nbsp;hlavy.</span></p>
        <p class="chunk" data-nb-ref-number="34" id="chunk34" data-nb-words="26" data-nb-chars="196"><span class="idea" data-nb-ref-number="34" id="idea34" data-nb-words="26" data-nb-chars="196">„Jestlipak máte namočené prádlo? Zítra přece pereme!“ řekla ostře. Znamenalo to&nbsp;ukončení debaty. Také trochu nespokojenost. Býváme obyčejně nespokojeni s&nbsp;těmi, kdo nám napovědí nepříjemnou pravdu.</span></p>
        <p class="chunk" data-nb-ref-number="35" id="chunk35" data-nb-words="119" data-nb-chars="683"><span class="idea" data-nb-ref-number="35" id="idea35" data-nb-words="119" data-nb-chars="683">Děvče beze slova odešlo do&nbsp;kouta kuchyně a&nbsp;sklonilo se&nbsp;nad prádelním košem. V&nbsp;síni se&nbsp;ozvaly nejisté, tápavé kroky. Hejtman, jak by&nbsp;ne! Vejde do&nbsp;kuchyně? Ne, šel jenom kolem a&nbsp;začal obtížně stoupat po&nbsp;schodech. Štěpce spadl kámen ze&nbsp;srdce. Z&nbsp;nezjistitelných příčin teď netoužila po&nbsp;Pavlově společnosti. Raději chtěla být sama. Proč? Sama nevěděla. Nahoře se&nbsp;otevřely dveře a&nbsp;s&nbsp;bouchnutím zapadly. Jak se&nbsp;ten člověk teď straní lidí! Je&nbsp;raději sám. Sám se&nbsp;svým tajným soužením. Trápí se. Je&nbsp;ustavičně ponořen do&nbsp;sebe. Ví&nbsp;vůbec, co&nbsp;mu&nbsp;vlastně je? Vypadá to, jako by&nbsp;věděl. Věří v&nbsp;zlepšení? Nebo tuší, že&nbsp;se&nbsp;to&nbsp;nikdy nezlepší? Dojista je&nbsp;to&nbsp;vážné. Má&nbsp;snad děvečka Mařka přece jen pravdu?</span></p>
        <p class="chunk" data-nb-ref-number="36" id="chunk36" data-nb-words="39" data-nb-chars="233"><span class="idea" data-nb-ref-number="36" id="idea36" data-nb-words="39" data-nb-chars="233">Na&nbsp;plotně zasyčelo a&nbsp;Štěpka přiskočila, aby odkryla pokličku hrnce, v&nbsp;němž klokotaly a&nbsp;vířily nudle. Pak otevřela dvířka sporáku a&nbsp;lopatkou oheň malounko přidusila. Co&nbsp;je&nbsp;to&nbsp;za&nbsp;nemoc, takové vysychání míchy? Z&nbsp;čeho se&nbsp;to&nbsp;asi dostane?</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_058.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>