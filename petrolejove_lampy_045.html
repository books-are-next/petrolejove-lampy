<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="6">
    <meta name="apple-mobile-web-app-capable" content="yes">
    <title>6 • Petrolejové lampy</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_044.html">
    <link rel="next" href="./petrolejove_lampy_046.html">
    <meta name="nb-order" content="39">
    <link rel="self" href="petrolejove_lampy_045.html">
    <meta name="nb-identifier" content="havlicek-petrolejove-lampy-d0031e7">
    <meta name="nb-role" content="chapter">
  </head>
  <body data-nb-words="1605" data-nb-chars="9610" class="nb-role-chapter nb-custom-style">
    <nav role="doc-toc">
      <ul>
        <li><a href="petrolejove_lampy_007.html">ČÁST PRVNÍ
            LAMPY SVÍTÍ A PROSTÍRÁ SE</a></li>
      </ul>
      <ul>
        <li><a href="petrolejove_lampy_008.html">2</a></li>
      </ul>
      <ul>
        <li><a href="petrolejove_lampy_009.html">3</a></li>
      </ul>
      <ul>
        <li><a href="petrolejove_lampy_010.html">4</a></li>
      </ul>
      <ul>
        <li><a href="petrolejove_lampy_011.html">5</a></li>
      </ul>
      <ul>
        <li><a href="petrolejove_lampy_012.html">6</a></li>
      </ul>
      <ul>
        <li><a href="petrolejove_lampy_013.html">7</a></li>
      </ul>
      <ul>
        <li><a href="petrolejove_lampy_014.html">8</a></li>
      </ul>
      <ul>
        <li><a href="petrolejove_lampy_015.html">9</a></li>
      </ul>
      <ul>
        <li><a href="petrolejove_lampy_016.html">10</a></li>
      </ul>
      <ul>
        <li><a href="petrolejove_lampy_017.html">11</a></li>
      </ul>
      <ul>
        <li><a href="petrolejove_lampy_018.html">12</a></li>
      </ul>
      <ul>
        <li><a href="petrolejove_lampy_019.html">13</a></li>
      </ul>
      <ul>
        <li><a href="petrolejove_lampy_020.html">14</a></li>
      </ul>
      <ul>
        <li><a href="petrolejove_lampy_021.html">15</a></li>
      </ul>
      <ul>
        <li><a href="petrolejove_lampy_022.html">16</a></li>
      </ul>
      <ul>
        <li><a href="petrolejove_lampy_023.html">17</a></li>
      </ul>
      <ul>
        <li><a href="petrolejove_lampy_024.html">18</a></li>
      </ul>
      <ul>
        <li><a href="petrolejove_lampy_025.html">19</a></li>
      </ul>
      <ul>
        <li><a href="petrolejove_lampy_026.html">20</a></li>
      </ul>
      <ul>
        <li><a href="petrolejove_lampy_027.html">21</a></li>
      </ul>
      <ul>
        <li><a href="petrolejove_lampy_028.html">22</a></li>
      </ul>
      <ul>
        <li><a href="petrolejove_lampy_029.html">23</a></li>
      </ul>
      <ul>
        <li><a href="petrolejove_lampy_030.html">24</a></li>
      </ul>
      <ul>
        <li><a href="petrolejove_lampy_031.html">25</a></li>
      </ul>
      <ul>
        <li><a href="petrolejove_lampy_032.html">26</a></li>
      </ul>
      <ul>
        <li><a href="petrolejove_lampy_033.html">27</a></li>
      </ul>
      <ul>
        <li><a href="petrolejove_lampy_034.html">28</a></li>
      </ul>
      <ul>
        <li><a href="petrolejove_lampy_035.html">29</a></li>
      </ul>
      <ul>
        <li><a href="petrolejove_lampy_036.html">30</a></li>
      </ul>
      <ul>
        <li><a href="petrolejove_lampy_037.html">31</a></li>
      </ul>
      <ul>
        <li><a href="petrolejove_lampy_038.html">32</a></li>
      </ul>
      <ul>
        <li><a href="petrolejove_lampy_039.html">33</a></li>
      </ul>
      <ul>
        <li><a href="petrolejove_lampy_040.html">ČÁST DRUHÁ
            SYTÝ U STOLU</a></li>
      </ul>
      <ul>
        <li><a href="petrolejove_lampy_041.html">2</a></li>
      </ul>
      <ul>
        <li><a href="petrolejove_lampy_042.html">3</a></li>
      </ul>
      <ul>
        <li><a href="petrolejove_lampy_043.html">4</a></li>
      </ul>
      <ul>
        <li><a href="petrolejove_lampy_044.html">5</a></li>
      </ul>
      <ul>
        <li><a href="petrolejove_lampy_045.html">6</a></li>
      </ul>
      <ul>
        <li><a href="petrolejove_lampy_046.html">7</a></li>
      </ul>
      <ul>
        <li><a href="petrolejove_lampy_047.html">8</a></li>
      </ul>
      <ul>
        <li><a href="petrolejove_lampy_048.html">9</a></li>
      </ul>
      <ul>
        <li><a href="petrolejove_lampy_049.html">10</a></li>
      </ul>
      <ul>
        <li><a href="petrolejove_lampy_050.html">11</a></li>
      </ul>
      <ul>
        <li><a href="petrolejove_lampy_051.html">12</a></li>
      </ul>
      <ul>
        <li><a href="petrolejove_lampy_052.html">13</a></li>
      </ul>
      <ul>
        <li><a href="petrolejove_lampy_053.html">14</a></li>
      </ul>
      <ul>
        <li><a href="petrolejove_lampy_054.html">15</a></li>
      </ul>
      <ul>
        <li><a href="petrolejove_lampy_055.html">16</a></li>
      </ul>
      <ul>
        <li><a href="petrolejove_lampy_056.html">17</a></li>
      </ul>
      <ul>
        <li><a href="petrolejove_lampy_057.html">18</a></li>
      </ul>
      <ul>
        <li><a href="petrolejove_lampy_058.html">19</a></li>
      </ul>
      <ul>
        <li><a href="petrolejove_lampy_059.html">20</a></li>
      </ul>
      <ul>
        <li><a href="petrolejove_lampy_060.html">21</a></li>
      </ul>
      <ul>
        <li><a href="petrolejove_lampy_061.html">22</a></li>
      </ul>
      <ul>
        <li><a href="petrolejove_lampy_062.html">ČÁST TŘETÍ
            LAMPY ZHASÍNAJÍ</a></li>
      </ul>
      <ul>
        <li><a href="petrolejove_lampy_063.html">2</a></li>
      </ul>
      <ul>
        <li><a href="petrolejove_lampy_064.html">3</a></li>
      </ul>
      <ul>
        <li><a href="petrolejove_lampy_065.html">4</a></li>
      </ul>
      <ul>
        <li><a href="petrolejove_lampy_066.html">5</a></li>
      </ul>
      <ul>
        <li><a href="petrolejove_lampy_067.html">6</a></li>
      </ul>
      <ul>
        <li><a href="petrolejove_lampy_068.html">7</a></li>
      </ul>
      <ul>
        <li><a href="petrolejove_lampy_069.html">8</a></li>
      </ul>
      <ul>
        <li><a href="petrolejove_lampy_070.html">9</a></li>
      </ul>
      <ul>
        <li><a href="petrolejove_lampy_071.html">10</a></li>
      </ul>
      <ul>
        <li><a href="petrolejove_lampy_072.html">11</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_044.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">6</span></h1>
        <p class="chunk" data-nb-ref-number="2" data-nb-words="69" data-nb-chars="420"><span class="idea" data-nb-ref-number="2" id="idea2" data-nb-words="69" data-nb-chars="420">Hlavní část Štěpčina zápasu o&nbsp;vyvoleného ženicha se&nbsp;rozpoutala až&nbsp;po&nbsp;hejtmanově odchodu, přesto však i&nbsp;to, co&nbsp;se&nbsp;událo ještě za&nbsp;jeho návštěvy, lze nazvat sveřepým a&nbsp;nemilosrdným bojem. Voják přednesl svou žádost odvážně a&nbsp;po&nbsp;vojensku, ale to&nbsp;věci valně neprospělo. Stavitel nebyl z&nbsp;těch, kteří poklesnou na&nbsp;duchu jen proto, že&nbsp;se&nbsp;na&nbsp;ně&nbsp;někdo nenadále a&nbsp;hezky zhurta oboří. Hejtman počítal s&nbsp;výhodou překvapujícího útoku.</span></p>
        <p class="chunk" data-nb-ref-number="3" data-nb-words="16" data-nb-chars="100"><span class="idea" data-nb-ref-number="3" id="idea3" data-nb-words="16" data-nb-chars="100">„Jsem tu, strýčku, na&nbsp;námluvách. Docela vážně jsem přišel Štěpku přemluvit, aby se&nbsp;stala mou ženou.“</span></p>
        <p class="chunk" data-nb-ref-number="4" data-nb-words="24" data-nb-chars="150"><span class="idea" data-nb-ref-number="4" id="idea4" data-nb-words="24" data-nb-chars="150">Stavitel, který se&nbsp;dovedl tak nádherně dívat vypoulenýma očima kamsi mimo svého protivníka a&nbsp;přitom mu&nbsp;vidět až&nbsp;do&nbsp;žaludku, se&nbsp;jenom zbytečně dopálil.</span></p>
        <p class="chunk" data-nb-ref-number="5" data-nb-words="33" data-nb-chars="178"><span class="idea" data-nb-ref-number="5" id="idea5" data-nb-words="33" data-nb-chars="178">„To tak, to&nbsp;tak, Štěpka a&nbsp;ty, takový pálený ptáček, to&nbsp;jsou nápady! Hloupé nápady. Řekl bych&nbsp;–&nbsp;drzost. Raději mlč. To&nbsp;si&nbsp;myslíš, že&nbsp;Štěpka už&nbsp;nenajde nikoho lepšího, než jsi ty?“</span></p>
        <p class="chunk" data-nb-ref-number="6" data-nb-words="67" data-nb-chars="434"><span class="idea" data-nb-ref-number="6" id="idea6" data-nb-words="67" data-nb-chars="434">A&nbsp;když Pavel s&nbsp;naprostou samozřejmostí zakroutil záporně hlavou a&nbsp;vyzývavě se&nbsp;rozchechtal, Kiliánova šíje zrudla do&nbsp;krvava. Začal se&nbsp;pohupovat na&nbsp;špičkách a&nbsp;mluvit zvysoka. Schylovalo se&nbsp;k&nbsp;tomu, že&nbsp;nezvaného hosta vyhodí. Tu&nbsp;musila zakročit Štěpka. S&nbsp;panenským uzarděním se&nbsp;přiznala k&nbsp;nápadníku, jemuž tímto vystoupením podala pádný důkaz, že&nbsp;přijímá jeho návrh společného postupu a&nbsp;že&nbsp;stojí věrně na&nbsp;jeho straně proti vlastní rodině.</span></p>
        <p class="chunk" data-nb-ref-number="7" data-nb-words="66" data-nb-chars="360"><span class="idea" data-nb-ref-number="7" id="idea7" data-nb-words="66" data-nb-chars="360">„Nezlob se, tatínku, a&nbsp;nech ho&nbsp;mluvit, vždyť on&nbsp;to&nbsp;nemyslí tak zle. Přece se&nbsp;dá&nbsp;o&nbsp;všem uvažovat, či&nbsp;ne? Takové rozčilování, to&nbsp;není nic pro tebe.&nbsp;–&nbsp;A ty, Pavle, bys měl mít rozum. Copak jsi přišel proto, aby ses s&nbsp;tatínkem hádal?“ Dupla komicky nohou a&nbsp;našpulila rty co&nbsp;nejroztomileji. „Takhle se&nbsp;přece neříká o&nbsp;nevěstu. Jakým ses to&nbsp;naučil na&nbsp;vojně způsobům?“</span></p>
        <p class="chunk" data-nb-ref-number="8" data-nb-words="86" data-nb-chars="510"><span class="idea" data-nb-ref-number="8" id="idea8" data-nb-words="86" data-nb-chars="510">Hejtman rázem zkrotí jako beránek, pokorně schýlil hlavu, přesvědčivě zakýval tykadly knírů a&nbsp;zašveholil skoro potichu: „Pan strýček na&nbsp;mne spustil bandurskou dřív, než jsem mohl říci co&nbsp;a&nbsp;jak. Jsem už&nbsp;dospělý muž, a&nbsp;ne&nbsp;nějaký chlapec. Snad se&nbsp;se&nbsp;mnou dá&nbsp;mluvit rozumně, přinejmenším je&nbsp;zbytečné hned se&nbsp;na&nbsp;mne hnát s&nbsp;otcovskou holí. Každý se&nbsp;v&nbsp;životě někdy zmýlil, a&nbsp;zmýlená, to&nbsp;je&nbsp;přece zkušenost. Pan strýček pobyl dost dlouho ve&nbsp;světě, nebude se&nbsp;přece tvářit, jako by&nbsp;byl nikdy nepodlehl žádnému pokušení.“</span></p>
        <p class="chunk" data-nb-ref-number="9" data-nb-words="61" data-nb-chars="412"><span class="idea" data-nb-ref-number="9" id="idea9" data-nb-words="61" data-nb-chars="412">„Byl ve&nbsp;světě,“ křičel stavitel, který se&nbsp;nemínil dát tak snadno uchlácholit, „viděl mnoho lidí, sprostých i&nbsp;vznešených lidí, ale nehrál, nekarbanil, neholkařil, tátu neokrádal, rodinu neničil, přišel mezi pořádné lidi jako pořádný člověk, začal s&nbsp;málem, oženil se&nbsp;a&nbsp;získal jmění, ale ne&nbsp;proto, aby je&nbsp;hodil do&nbsp;chřtánu prvnímu flamendru, nejhoršímu z&nbsp;flamendrů, pošramocené firmě, podezřelé osobě, která, která…“</span></p>
        <p class="chunk" data-nb-ref-number="10" data-nb-words="11" data-nb-chars="77"><span class="idea" data-nb-ref-number="10" id="idea10" data-nb-words="11" data-nb-chars="77">„Silné výrazy, silné výrazy,“ trpně ho&nbsp;kritizoval hejtman s&nbsp;nakrabeným čelem.</span></p>
        <p class="chunk" data-nb-ref-number="11" data-nb-words="49" data-nb-chars="294"><span class="idea" data-nb-ref-number="11" id="idea11" data-nb-words="49" data-nb-chars="294">„Raději se&nbsp;o&nbsp;tom ani před tetou nezmiňuj, je&nbsp;nemocná, slyšíš? Dovedeš se&nbsp;snad také někdy zapřít, cítit s&nbsp;druhým, či&nbsp;ne? Je&nbsp;tuze nemocná. Není zapotřebí, abys k&nbsp;svým krásným činům přidal ještě jeden, ten nejkrásnější, abys ji&nbsp;zabil, abys ji&nbsp;dorazil svým pitomým nápadem, svým neslušným návrhem!“</span></p>
        <p class="chunk" data-nb-ref-number="12" data-nb-words="52" data-nb-chars="373"><span class="idea" data-nb-ref-number="12" id="idea12" data-nb-words="52" data-nb-chars="373">Avšak teta (pro Pavla byla ovšem najednou paní tetinkou), když ji&nbsp;Tonánek-Světýlko (jemuž visela u&nbsp;nosu kapička, odznak jeho hrdého erbu) dopravil do&nbsp;světnice právě uprostřed stavitelova přednesu, pro hejtmana Malinu tak málo lichotivého, naprosto neprojevila sklon k&nbsp;náhlému úmrtí. Po&nbsp;několika přesně formulovaných otázkách se&nbsp;dověděla pravou příčinu nezvyklé domácí vády.</span></p>
        <p class="chunk" data-nb-ref-number="13" data-nb-words="39" data-nb-chars="247"><span class="idea" data-nb-ref-number="13" id="idea13" data-nb-words="39" data-nb-chars="247">„Víš, maminko,“ přehlušila všechny Štěpka, domnívajíc se, že&nbsp;její způsob bude pro nemocnou nejstravitelnější, „Pavlovi napadlo, že&nbsp;by&nbsp;se&nbsp;se&nbsp;mnou oženil, a&nbsp;tatínka to&nbsp;strašně rozčililo. Nechce o&nbsp;tom ani slyšet. Nechtěl ani, abychom ti&nbsp;o&nbsp;tom řekli.“</span></p>
        <p class="chunk" data-nb-ref-number="14" data-nb-words="7" data-nb-chars="52"><span class="idea" data-nb-ref-number="14" id="idea14" data-nb-words="7" data-nb-chars="52">„Oženil, ach, oženil,“ pokyvovala hlavou stará paní.</span></p>
        <p class="chunk" data-nb-ref-number="15" data-nb-words="11" data-nb-chars="60"><span class="idea" data-nb-ref-number="15" id="idea15" data-nb-words="11" data-nb-chars="60">„Tak tedy oženil. – – Ale vždyť nemá žádné pevné postavení!“</span></p>
        <p class="chunk" data-nb-ref-number="16" data-nb-words="14" data-nb-chars="83"><span class="idea" data-nb-ref-number="16" id="idea16" data-nb-words="14" data-nb-chars="83">Tento nepředvídaný klid a&nbsp;praktičnost pomohly Pavlovi z&nbsp;tísně&nbsp;– aspoň na&nbsp;tu&nbsp;chvíli.</span></p>
        <p class="chunk" data-nb-ref-number="17" data-nb-words="113" data-nb-chars="640"><span class="idea" data-nb-ref-number="17" id="idea17" data-nb-words="113" data-nb-chars="640">„Nemá postavení na&nbsp;vojně,“ vysvětloval chvatně, „ale chce se&nbsp;stát poctivým sedlákem, jako byl jeho otec a&nbsp;jako je&nbsp;jeho bratr&nbsp;–&nbsp;paní tetinko, nemíní ani hrát, ani bláznit, jak se&nbsp;domnívá strýc, a&nbsp;to&nbsp;jen proto, že&nbsp;již bláznil a&nbsp;hrál dost dlouho, že&nbsp;se&nbsp;nadobro vybláznil. Přiznávám se&nbsp;ke&nbsp;všemu, ba&nbsp;přiznávám se&nbsp;i&nbsp;k&nbsp;tomu, co&nbsp;jsem neudělal.“ Líbezně se&nbsp;tvářil, usmíval se&nbsp;a&nbsp;zase se&nbsp;odmlčoval, jako by&nbsp;v&nbsp;sobě měl také kus dramatického talentu, jímž oplývala Štěpka. „Pan strýček je&nbsp;náramně prudký, nežádal si&nbsp;ani mé&nbsp;zpovědi, ani mého pokání&nbsp;–&nbsp;prostě ode mne nechtěl nic vědět a&nbsp;hned zatracoval. Mohla byste mě&nbsp;vyslechnout vy, drahá paní tetinko?“</span></p>
        <p class="chunk" data-nb-ref-number="18" data-nb-words="22" data-nb-chars="129"><span class="idea" data-nb-ref-number="18" id="idea18" data-nb-words="22" data-nb-chars="129">„Nikdy jsi mi&nbsp;neříkal drahá paní tetinko, ani tetinko, říkej mi&nbsp;zas teto jako dřív,“ bez úsměvu podotkla Anna, tváříc se&nbsp;znaveně.</span></p>
        <p class="chunk" data-nb-ref-number="19" data-nb-words="16" data-nb-chars="95"><span class="idea" data-nb-ref-number="19" id="idea19" data-nb-words="16" data-nb-chars="95">„Ale ovšem, docela rád, teto, už&nbsp;vidím, že&nbsp;vy&nbsp;mi&nbsp;porozumíte, dokonale porozumíte&nbsp;–&nbsp;jako matka!“</span></p>
        <p class="chunk" data-nb-ref-number="20" data-nb-words="24" data-nb-chars="144"><span class="idea" data-nb-ref-number="20" id="idea20" data-nb-words="24" data-nb-chars="144">Anna přivřela oči, jako by&nbsp;se&nbsp;chránila před oslňujícím světlem tolika hledaných něžností, jako by&nbsp;je&nbsp;neschvalovala, ale jako by&nbsp;se&nbsp;v&nbsp;nich hřála.</span></p>
        <p class="chunk" data-nb-ref-number="21" data-nb-words="31" data-nb-chars="185"><span class="idea" data-nb-ref-number="21" id="idea21" data-nb-words="31" data-nb-chars="185">„Jako matka,“ recitoval hejtman jako ze&nbsp;starého gratulantu, až&nbsp;se&nbsp;Štěpka pýřila studem. „Když člověk v&nbsp;mládí pochybí, nemusí být proto již po&nbsp;celý život ničema. Dohodl jsem se&nbsp;s&nbsp;otcem…“</span></p>
        <p class="chunk" data-nb-ref-number="22" data-nb-words="26" data-nb-chars="153"><span class="idea" data-nb-ref-number="22" id="idea22" data-nb-words="26" data-nb-chars="153">Na&nbsp;ta&nbsp;slova Anna otevřela oči a&nbsp;přísně a&nbsp;pátravě se&nbsp;zadívala do&nbsp;hloubi šedých, posměšných očí vojákových. Dohodli se&nbsp;s&nbsp;otcem. Věc počínala být konkrétní.</span></p>
        <p class="chunk" data-nb-ref-number="23" data-nb-words="63" data-nb-chars="385"><span class="idea" data-nb-ref-number="23" id="idea23" data-nb-words="63" data-nb-chars="385">Hejtman opakoval jinými slovy, jinými, ale přece notně podobnými, jako by&nbsp;se&nbsp;byl své roli naučil nazpaměť, to, čím prve vyčastoval Štěpku. Ne, nechce sáhnout na&nbsp;Štěpčiny peníze, jak se&nbsp;strýček mylně domnívá, vše, co&nbsp;bude Štěpka financovat, zůstane její, snad je&nbsp;možno mluvit o&nbsp;dobrém obchodě z&nbsp;její strany, poněvadž Vejrychovsko přece za&nbsp;něco stojí. Či&nbsp;je&nbsp;má&nbsp;koupit člověk docela cizí?</span></p>
        <p class="chunk" data-nb-ref-number="24" data-nb-words="15" data-nb-chars="89"><span class="idea" data-nb-ref-number="24" id="idea24" data-nb-words="15" data-nb-chars="89">„Strýček má&nbsp;příležitost koupit je&nbsp;pro Štěpku&nbsp;–&nbsp;i s&nbsp;mou maličkostí,“ pitvořil se&nbsp;námluvčí.</span></p>
        <p class="chunk" data-nb-ref-number="25" data-nb-words="100" data-nb-chars="610"><span class="idea" data-nb-ref-number="25" id="idea25" data-nb-words="100" data-nb-chars="610">„Statek&nbsp;–&nbsp;nikdy jsem nestál o&nbsp;sedláctví. Co&nbsp;se&nbsp;statkem?“ bručel Kilián. Ale Anna v&nbsp;téže chvíli hleděla kamsi do&nbsp;svého dávného dětství, viděla dvůr svého mládí, zastydlé dýmy na&nbsp;mezích, robotu do&nbsp;úpadu, stojící obilné klasy, brambořiště s&nbsp;ohnutými hřbety žen, nemluvného otce s&nbsp;tlustou holí v&nbsp;ruce, rovné brázdy, gesto rozsévače, požehnaný jarní déšť, naplněné stodoly, milého starého koně s&nbsp;hlavou kývající se&nbsp;do&nbsp;kroku. Dvůr&nbsp;–&nbsp;dvůr&nbsp;–&nbsp;a pootevřenými vrátky snů vkrádal se&nbsp;Pavel do&nbsp;jejího srdce. Štěpka zpátky na&nbsp;Vejrychovsko. Po&nbsp;městě zas venku. Děti jejich dětí budou opět na&nbsp;mezích, opět za&nbsp;čertovou stodolou!</span></p>
        <p class="chunk" data-nb-ref-number="26" data-nb-words="23" data-nb-chars="124"><span class="idea" data-nb-ref-number="26" id="idea26" data-nb-words="23" data-nb-chars="124">„Kdybych věděla, že&nbsp;bys byl na&nbsp;ni&nbsp;hodný, že&nbsp;by&nbsp;ses změnil, že&nbsp;bys…“ Její ruce škrabaly po&nbsp;pokrývce na&nbsp;kolenou samým dojetím.</span></p>
        <p class="chunk" data-nb-ref-number="27" data-nb-words="72" data-nb-chars="384"><span class="idea" data-nb-ref-number="27" id="idea27" data-nb-words="72" data-nb-chars="384">„Změnil&nbsp;–&nbsp;jak by&nbsp;se&nbsp;změnil?“ bouřil Kilián. „Znám svět, mohl bych napočítat stovky takových příkladů, jako je&nbsp;jeho. Žádný z&nbsp;nich se&nbsp;nenapravil, po&nbsp;dobrém ani po&nbsp;zlém, a&nbsp;když, tak dočasně, nikdy ne&nbsp;trvale. Řekněme si&nbsp;to&nbsp;upřímně&nbsp;–&nbsp;nechtějí ho&nbsp;tam. Je&nbsp;to&nbsp;tak, že&nbsp;ano? Octl se&nbsp;v&nbsp;tísni, neví, jak by&nbsp;se&nbsp;zachránil. Teď slibuje a&nbsp;prosí. Až&nbsp;dostane, po&nbsp;čem baží, bude zas takový, jako býval.“</span></p>
        <p class="chunk" data-nb-ref-number="28" data-nb-words="32" data-nb-chars="200"><span class="idea" data-nb-ref-number="28" id="idea28" data-nb-words="32" data-nb-chars="200">„Neprosí ani neslibuje. Je&nbsp;už&nbsp;trochu stár na&nbsp;to, aby se&nbsp;plazil,“ zasyčel vztekle hejtman Malina. Měl už&nbsp;pro dnešek dost toho pokořování. Selská pýcha, posílená pýchou důstojnickou, se&nbsp;v&nbsp;něm vzbouřila.</span></p>
        <p class="chunk" data-nb-ref-number="29" data-nb-words="100" data-nb-chars="551"><span class="idea" data-nb-ref-number="29" id="idea29" data-nb-words="100" data-nb-chars="551">„Vidíš? Vidíš?“ radoval se&nbsp;Kilián. „A ty&nbsp;div že&nbsp;jsi mu&nbsp;nedala požehnání za&nbsp;všechna ta&nbsp;jeho vylhaná a&nbsp;pokrytecká slova. Pošetilé ženské!&nbsp;–&nbsp;Člověče, a&nbsp;ty&nbsp;sis myslil, že&nbsp;bych něco dal na&nbsp;tvé sliby? Sedlák? To&nbsp;je&nbsp;nějaká kariéra? A&nbsp;s&nbsp;tím jsi přišel? Veliká čest, tuze veliká čest. A&nbsp;to&nbsp;bylo ještě to&nbsp;nejlepší, s&nbsp;čím ses dovedl pochlubit. Aby má&nbsp;dcera přinesla peníze na&nbsp;prodlužený statek? Nejsme lidé z&nbsp;vesnice. Najdi si&nbsp;nějakou holku ze&nbsp;statku nebo z&nbsp;chalupy. Ke&nbsp;kravám, k&nbsp;prasatům&nbsp;–&nbsp;to my&nbsp;doma nevedli. Haha! Dělat nakonec děvečku za&nbsp;své vlastní peníze!“</span></p>
        <p class="chunk" data-nb-ref-number="30" data-nb-words="20" data-nb-chars="132"><span class="idea" data-nb-ref-number="30" id="idea30" data-nb-words="20" data-nb-chars="132">„Nemohl by&nbsp;ses, tatínku, alespoň trochu mírnit?“ rozhorlila se&nbsp;Štěpka. „Pavel je&nbsp;teď naším hostem. Kdepak takhle zacházejí s&nbsp;hosty?“</span></p>
        <p class="chunk" data-nb-ref-number="31" data-nb-words="75" data-nb-chars="477"><span class="idea" data-nb-ref-number="31" id="idea31" data-nb-words="75" data-nb-chars="477">„Malinův statek,“ pravila Anna jakoby ze&nbsp;sna, „Malinův statek není chalupa. Dvůr se&nbsp;vyrovná panskému&nbsp;–&nbsp;při dobrém hospodaření bude čím dál výnosnější&nbsp;–&nbsp;stále lépe se&nbsp;prodává. Mohli jsme žít také jako páni, kdyby tatínek, můj tatínek, nebyl tak příliš šetrný. Mohli jsme mít i&nbsp;koně do&nbsp;kočáru, pěknou budovu, jednopatrovou, a&nbsp;okolo zahradu. Otec…,“ chtěla říci, že&nbsp;starý Antonín Malina se&nbsp;ještě příliš cítil pouhým čeledínem, ale umlkla, opojena i&nbsp;polekána vlastními vzpomínkami.</span></p>
        <p class="chunk" data-nb-ref-number="32" data-nb-words="35" data-nb-chars="206"><span class="idea" data-nb-ref-number="32" id="idea32" data-nb-words="35" data-nb-chars="206">„Dům se&nbsp;zahradou a&nbsp;to&nbsp;všechno&nbsp;–&nbsp;to by&nbsp;teď mohla mít Štěpka,“ chvatně a&nbsp;nerozmyslně se&nbsp;přiznal hejtman, sázeje všechno na&nbsp;stařenino dojetí. Zapomněl při tom na&nbsp;stavitelův hněv. „Kdyby jen pan strýček chtěl!“</span></p>
        <p class="chunk" data-nb-ref-number="33" data-nb-words="154" data-nb-chars="863"><span class="idea" data-nb-ref-number="33" id="idea33" data-nb-words="154" data-nb-chars="863">„Aha! Aha! Kdyby jen pan strýček chtěl! Tu&nbsp;to&nbsp;máme!“ mnul si&nbsp;stavitel ruce v&nbsp;bouřlivém a&nbsp;nepřirozeném veselí. „Tak víte co, pane hoste? Vy&nbsp;jste nám už&nbsp;svou věc řekl, řekl jste nám ji&nbsp;dopodrobna,“ vykal Pavlovi a&nbsp;choval se&nbsp;k&nbsp;němu velmi úslužně&nbsp;–&nbsp;vždycky byl úslužný k&nbsp;lidem, které vyhazoval, „nemáte, co&nbsp;byste k&nbsp;tomu ještě dodal, dojista ne, nuže, teď by&nbsp;bylo záhodno, abyste nám dal čas na&nbsp;rozmyšlenou. Možná, že&nbsp;jste také trochu ochraptěl těmi námluvami, já&nbsp;ano, já&nbsp;rozhodně ano, nechte nás teď v&nbsp;klidu a&nbsp;o&nbsp;samotě, najdeme si&nbsp;již nějaký způsob, jak vám dát najevo své rozhodnutí. A&nbsp;teď,“ pospíšil ke&nbsp;dveřím, pokud mu&nbsp;těžké tělo dovolovalo, otevřel je&nbsp;dokořán a&nbsp;galantně se&nbsp;uklonil. „My také jíme v&nbsp;určitý čas a&nbsp;nemáme zvláštní důvody zdržovat se&nbsp;s&nbsp;obědem.“ Dřív než mu&nbsp;v&nbsp;tom Štěpka mohla zabránit, přirazil dveře za&nbsp;ženichem, sinavým vzteky, a&nbsp;notně jimi třískl.</span></p>
        <p class="chunk" data-nb-ref-number="34" data-nb-words="78" data-nb-chars="492"><span class="idea" data-nb-ref-number="34" id="idea34" data-nb-words="78" data-nb-chars="492">Hejtman se&nbsp;hněval jen tak dlouho, dokud nesešel ze&nbsp;schůdků. Tam si&nbsp;poopravil na&nbsp;hlavě čáku, šavli zavěsil v&nbsp;předloktí a&nbsp;upjal plášť, který měl v&nbsp;síni sotva čas obléknout. Vykročil šviháckým krokem, k&nbsp;jakému ho&nbsp;podněcovala uniforma. Vyhozen! Vyhozen! Při třetím vyhozen ztratilo slovo svůj potupný význam. Co&nbsp;bylo v&nbsp;těchto posledních scénách komické, vystoupilo na&nbsp;povrch. Zasmál se&nbsp;tichým, neslyšným smíchem. Napadlo mu, že&nbsp;nejhorší už&nbsp;má&nbsp;za&nbsp;sebou. Cosi mu&nbsp;našeptávalo, že&nbsp;má&nbsp;vlastně vyhráno.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_046.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>