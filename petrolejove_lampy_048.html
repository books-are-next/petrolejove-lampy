<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="9">
    <meta name="apple-mobile-web-app-capable" content="yes">
    <title>9 • Petrolejové lampy</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_047.html">
    <link rel="next" href="./petrolejove_lampy_049.html">
    <meta name="nb-order" content="42">
    <link rel="self" href="petrolejove_lampy_048.html">
    <meta name="nb-identifier" content="havlicek-petrolejove-lampy-8db325c">
    <meta name="nb-role" content="chapter">
  </head>
  <body data-nb-words="1857" data-nb-chars="11149" class="nb-role-chapter nb-custom-style">
    <nav role="doc-toc">
      <ul>
        <li><a href="petrolejove_lampy_007.html">ČÁST PRVNÍ
            LAMPY SVÍTÍ A PROSTÍRÁ SE</a></li>
      </ul>
      <ul>
        <li><a href="petrolejove_lampy_008.html">2</a></li>
      </ul>
      <ul>
        <li><a href="petrolejove_lampy_009.html">3</a></li>
      </ul>
      <ul>
        <li><a href="petrolejove_lampy_010.html">4</a></li>
      </ul>
      <ul>
        <li><a href="petrolejove_lampy_011.html">5</a></li>
      </ul>
      <ul>
        <li><a href="petrolejove_lampy_012.html">6</a></li>
      </ul>
      <ul>
        <li><a href="petrolejove_lampy_013.html">7</a></li>
      </ul>
      <ul>
        <li><a href="petrolejove_lampy_014.html">8</a></li>
      </ul>
      <ul>
        <li><a href="petrolejove_lampy_015.html">9</a></li>
      </ul>
      <ul>
        <li><a href="petrolejove_lampy_016.html">10</a></li>
      </ul>
      <ul>
        <li><a href="petrolejove_lampy_017.html">11</a></li>
      </ul>
      <ul>
        <li><a href="petrolejove_lampy_018.html">12</a></li>
      </ul>
      <ul>
        <li><a href="petrolejove_lampy_019.html">13</a></li>
      </ul>
      <ul>
        <li><a href="petrolejove_lampy_020.html">14</a></li>
      </ul>
      <ul>
        <li><a href="petrolejove_lampy_021.html">15</a></li>
      </ul>
      <ul>
        <li><a href="petrolejove_lampy_022.html">16</a></li>
      </ul>
      <ul>
        <li><a href="petrolejove_lampy_023.html">17</a></li>
      </ul>
      <ul>
        <li><a href="petrolejove_lampy_024.html">18</a></li>
      </ul>
      <ul>
        <li><a href="petrolejove_lampy_025.html">19</a></li>
      </ul>
      <ul>
        <li><a href="petrolejove_lampy_026.html">20</a></li>
      </ul>
      <ul>
        <li><a href="petrolejove_lampy_027.html">21</a></li>
      </ul>
      <ul>
        <li><a href="petrolejove_lampy_028.html">22</a></li>
      </ul>
      <ul>
        <li><a href="petrolejove_lampy_029.html">23</a></li>
      </ul>
      <ul>
        <li><a href="petrolejove_lampy_030.html">24</a></li>
      </ul>
      <ul>
        <li><a href="petrolejove_lampy_031.html">25</a></li>
      </ul>
      <ul>
        <li><a href="petrolejove_lampy_032.html">26</a></li>
      </ul>
      <ul>
        <li><a href="petrolejove_lampy_033.html">27</a></li>
      </ul>
      <ul>
        <li><a href="petrolejove_lampy_034.html">28</a></li>
      </ul>
      <ul>
        <li><a href="petrolejove_lampy_035.html">29</a></li>
      </ul>
      <ul>
        <li><a href="petrolejove_lampy_036.html">30</a></li>
      </ul>
      <ul>
        <li><a href="petrolejove_lampy_037.html">31</a></li>
      </ul>
      <ul>
        <li><a href="petrolejove_lampy_038.html">32</a></li>
      </ul>
      <ul>
        <li><a href="petrolejove_lampy_039.html">33</a></li>
      </ul>
      <ul>
        <li><a href="petrolejove_lampy_040.html">ČÁST DRUHÁ
            SYTÝ U STOLU</a></li>
      </ul>
      <ul>
        <li><a href="petrolejove_lampy_041.html">2</a></li>
      </ul>
      <ul>
        <li><a href="petrolejove_lampy_042.html">3</a></li>
      </ul>
      <ul>
        <li><a href="petrolejove_lampy_043.html">4</a></li>
      </ul>
      <ul>
        <li><a href="petrolejove_lampy_044.html">5</a></li>
      </ul>
      <ul>
        <li><a href="petrolejove_lampy_045.html">6</a></li>
      </ul>
      <ul>
        <li><a href="petrolejove_lampy_046.html">7</a></li>
      </ul>
      <ul>
        <li><a href="petrolejove_lampy_047.html">8</a></li>
      </ul>
      <ul>
        <li><a href="petrolejove_lampy_048.html">9</a></li>
      </ul>
      <ul>
        <li><a href="petrolejove_lampy_049.html">10</a></li>
      </ul>
      <ul>
        <li><a href="petrolejove_lampy_050.html">11</a></li>
      </ul>
      <ul>
        <li><a href="petrolejove_lampy_051.html">12</a></li>
      </ul>
      <ul>
        <li><a href="petrolejove_lampy_052.html">13</a></li>
      </ul>
      <ul>
        <li><a href="petrolejove_lampy_053.html">14</a></li>
      </ul>
      <ul>
        <li><a href="petrolejove_lampy_054.html">15</a></li>
      </ul>
      <ul>
        <li><a href="petrolejove_lampy_055.html">16</a></li>
      </ul>
      <ul>
        <li><a href="petrolejove_lampy_056.html">17</a></li>
      </ul>
      <ul>
        <li><a href="petrolejove_lampy_057.html">18</a></li>
      </ul>
      <ul>
        <li><a href="petrolejove_lampy_058.html">19</a></li>
      </ul>
      <ul>
        <li><a href="petrolejove_lampy_059.html">20</a></li>
      </ul>
      <ul>
        <li><a href="petrolejove_lampy_060.html">21</a></li>
      </ul>
      <ul>
        <li><a href="petrolejove_lampy_061.html">22</a></li>
      </ul>
      <ul>
        <li><a href="petrolejove_lampy_062.html">ČÁST TŘETÍ
            LAMPY ZHASÍNAJÍ</a></li>
      </ul>
      <ul>
        <li><a href="petrolejove_lampy_063.html">2</a></li>
      </ul>
      <ul>
        <li><a href="petrolejove_lampy_064.html">3</a></li>
      </ul>
      <ul>
        <li><a href="petrolejove_lampy_065.html">4</a></li>
      </ul>
      <ul>
        <li><a href="petrolejove_lampy_066.html">5</a></li>
      </ul>
      <ul>
        <li><a href="petrolejove_lampy_067.html">6</a></li>
      </ul>
      <ul>
        <li><a href="petrolejove_lampy_068.html">7</a></li>
      </ul>
      <ul>
        <li><a href="petrolejove_lampy_069.html">8</a></li>
      </ul>
      <ul>
        <li><a href="petrolejove_lampy_070.html">9</a></li>
      </ul>
      <ul>
        <li><a href="petrolejove_lampy_071.html">10</a></li>
      </ul>
      <ul>
        <li><a href="petrolejove_lampy_072.html">11</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_047.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">9</span></h1>
        <p class="chunk" data-nb-ref-number="2" data-nb-words="107" data-nb-chars="585"><span class="idea" data-nb-ref-number="2" id="idea2" data-nb-words="107" data-nb-chars="585">Nikdo by&nbsp;byl v&nbsp;městečku nehádal, že&nbsp;se&nbsp;stavitel Kilián jednou vzdá tak zcela bez boje, a&nbsp;přece se&nbsp;to&nbsp;stalo. Mohr se&nbsp;jmenoval ten mladý člověk a&nbsp;začal skoro stejně jako před lety Kilián: bohatě se&nbsp;oženil s&nbsp;dcerou vinopalníkovou, skoupil řadu výhodných parcel a&nbsp;dal se&nbsp;do&nbsp;stavění. Přátelé na&nbsp;Kiliána naléhali, aby proti němu něco udělal, ale Kilián jen mávl rukou: „Ech, ať&nbsp;se&nbsp;činí!“ A&nbsp;neudělal nic. Inu, je&nbsp;to&nbsp;už&nbsp;starý pán a&nbsp;nemá právě čas na&nbsp;rozepře s&nbsp;tím mladým člověkem. Mohr začíná a&nbsp;Kilián už&nbsp;skončil. Totiž&nbsp;–&nbsp;co nejdřív skončí, jen co&nbsp;dostaví na&nbsp;Vejrychovsku pro dceru panský dům.</span></p>
        <p class="chunk" data-nb-ref-number="3" data-nb-words="122" data-nb-chars="713"><span class="idea" data-nb-ref-number="3" id="idea3" data-nb-words="122" data-nb-chars="713">Štěpka touží po&nbsp;balkónu, a&nbsp;on&nbsp;s&nbsp;balkónem nepočítal. Kam jen, proboha, ten balkón nalepit? Dozadu? Nad dvůr? To&nbsp;tak, tam by&nbsp;se&nbsp;hodila leda pavlač. Ani k&nbsp;jihu, s&nbsp;vyhlídkou na&nbsp;les, to&nbsp;nemůže být, budoucí hejtmanka Malinová se&nbsp;chce z&nbsp;balkónu dívat na&nbsp;městečko. A&nbsp;Kilián dumá nad plánem, prohrabuje si&nbsp;své husté bílé vlasy, protože balkón je&nbsp;možno zřídit jen uprostřed průčelní zdi, aby nebyla porušena symetrie, a&nbsp;tam je&nbsp;zrovna projektována ložnice. Povedou-li z&nbsp;ložnice dveře přímo na&nbsp;balkón, budou novomanželé v&nbsp;zimě v&nbsp;postelích drkotat zuby. Ne, z&nbsp;ložnice se&nbsp;na&nbsp;ten balkón chodit nebude, pokoje v&nbsp;poschodí se&nbsp;trochu zmenší, mezi nimi se&nbsp;našetří úzká síňka&nbsp;–&nbsp;potom však bude nutno nějak osvětlit tu&nbsp;zbytečnou síňku!</span></p>
        <p class="chunk" data-nb-ref-number="4" data-nb-words="118" data-nb-chars="658"><span class="idea" data-nb-ref-number="4" id="idea4" data-nb-words="118" data-nb-chars="658">Mohr se&nbsp;jmenuje ten mladý člověk. Teď staví jako blázen, činí se, to&nbsp;se&nbsp;mu&nbsp;musí přiznat. Jeho pře vysoké štíty, jeho zlatá vejce zasazená do&nbsp;omítky, jeho mansardy se&nbsp;líbí mnohem víc než střízlivé, jednoduché domky mistra Kiliána. Nu, nechťsi, Kiliánovi je&nbsp;to&nbsp;jedno, má&nbsp;teď velké trápení s&nbsp;tím nešťastným balkónem. Síňka mezi pokoji se&nbsp;Štěpce také nelíbí, bude se&nbsp;to&nbsp;musit udělat jinak. Už&nbsp;ho&nbsp;to&nbsp;nebaví, tuze ho&nbsp;to&nbsp;přemáhá, nu, však je&nbsp;to&nbsp;také jeho poslední stavba. Rodinná hrobka je&nbsp;dokončena, teď ještě tohle trochu příliš honosné obydlí pro dceru, a&nbsp;pak dost. Je&nbsp;snad už&nbsp;dosti stár, aby odpočíval, aby se&nbsp;na&nbsp;ty&nbsp;druhé jen díval, jak se&nbsp;hrabou, jak se&nbsp;snaží.</span></p>
        <p class="chunk" data-nb-ref-number="5" data-nb-words="90" data-nb-chars="503"><span class="idea" data-nb-ref-number="5" id="idea5" data-nb-words="90" data-nb-chars="503">Lidé se&nbsp;dlouho Kiliánovi smáli, že&nbsp;on, stavitel tolika domů, ba&nbsp;celých ulic, bydlí v&nbsp;nájmu. Teď se&nbsp;už&nbsp;nesmějí, nemají se&nbsp;čemu smát. Kilián domek u&nbsp;školy koupil. Příležitost se&nbsp;naskytla, a&nbsp;když se&nbsp;to&nbsp;tak vezme, bylo to&nbsp;laciné. Je&nbsp;to&nbsp;sice už&nbsp;stará veteš, nevzhledná, těsná, hromadu místa v&nbsp;ní&nbsp;zabírá papírníkův byt a&nbsp;papírnický krám, ale když se&nbsp;tam Kiliánovi vešli, dokud byla doma Štěpka, tím spíš se&nbsp;tam vejdou, až&nbsp;se&nbsp;vdá. Pokoj, pokojíček, kuchyň&nbsp;–&nbsp;to jim stačí. Starému Kiliánovi a&nbsp;jeho nemocné ženě.</span></p>
        <p class="chunk" data-nb-ref-number="6" data-nb-words="189" data-nb-chars="1120"><span class="idea" data-nb-ref-number="6" id="idea6" data-nb-words="189" data-nb-chars="1120">Poslední tvůrčí sen stavitele Kiliána, vila Vesna na&nbsp;poli pod Hrobkou, trčí dosud o&nbsp;samotě. Není již neobydlena. Loni se&nbsp;našel odvážlivec, pionýr, který se&nbsp;do&nbsp;ní&nbsp;nastěhoval, a&nbsp;vida, bydlí v&nbsp;pokoji. Od&nbsp;škvoří pohromy je&nbsp;už&nbsp;dávno, útok toho neřádstva se&nbsp;již neopakoval. Obyvatel vily žil drahný čas v&nbsp;obavách: nenapadne teď mistra Kiliána, aby mu&nbsp;dal výpověď a&nbsp;sám se&nbsp;ve&nbsp;vile usídlil, když už&nbsp;žádné nebezpečí nehrozí? Tyhle strachy byly docela zbytečné, Kilián si&nbsp;už&nbsp;na&nbsp;Vesnu ani nevzpomene. Má&nbsp;svůj maličký domek u&nbsp;školy, je&nbsp;s&nbsp;ním spokojen. Od&nbsp;školy ke&nbsp;kostelu je&nbsp;jen několik kroků. Anna vidí oknem věž, kavky, které kolem ní&nbsp;ustavičně krouží, naslouchá zblízka vyzvánění zvonů, pevně se&nbsp;rozhodla, že&nbsp;zemře s&nbsp;kostelní věží před očima. Nikdy se&nbsp;svému muži s&nbsp;ničím podobným nesvěřila, ale Kilián to&nbsp;ví. Má&nbsp;také cit, také dovede leccos uhodnout, ač&nbsp;o&nbsp;tom nerad mluví. Mlčky pozoruje, mlčky se&nbsp;přizpůsobuje. Nájemník Vesny tedy přišel s&nbsp;návrhem, že&nbsp;by&nbsp;vilku koupil. A&nbsp;mezi starostmi s&nbsp;dceřinou svatbou, mezi vrtochy příští paní Malinové a&nbsp;vzdechy nemocné Anny Kiliánové se&nbsp;našlo ještě trochu času k&nbsp;uzavření prodejní smlouvy.</span></p>
        <p class="chunk" data-nb-ref-number="7" data-nb-words="69" data-nb-chars="424"><span class="idea" data-nb-ref-number="7" id="idea7" data-nb-words="69" data-nb-chars="424">Avšak co&nbsp;zamýšlená řada vilek podle úvozové cesty za&nbsp;Panskou zahradou? Jak to&nbsp;bude s&nbsp;tou vilovou čtvrtí, která měla být korunou Kiliánova životního díla? Mistr Kilián je&nbsp;příliš zaměstnán, příliš unaven, toho plánu se&nbsp;už&nbsp;dávno vzdal. Nu&nbsp;dobrá, parcely jsou však jeho, a&nbsp;novému majiteli Vesny se&nbsp;samotnému pod Hrobkou stýská. Nebudou se&nbsp;Kiliánovy parcely rozprodávat? Zatím se&nbsp;nezdá, že&nbsp;by&nbsp;měl stavitel něco takového v&nbsp;úmyslu.</span></p>
        <p class="chunk" data-nb-ref-number="8" data-nb-words="118" data-nb-chars="711"><span class="idea" data-nb-ref-number="8" id="idea8" data-nb-words="118" data-nb-chars="711">Není známo, z&nbsp;které strany vyšel podnět, kdo to&nbsp;Mohrovi našeptal, jednoho dne se&nbsp;však ten mladík objevil v&nbsp;Kiliánově domku a&nbsp;vytasil se&nbsp;s&nbsp;docela přijatelnými návrhy. Když nestaví Kilián, mohl by&nbsp;snad stavět on, zájemců by&nbsp;bylo dost, peníze Mohrovi také nescházejí. Kilián se&nbsp;těch parcel může zbavit se&nbsp;slušným výdělkem. Nebylo to&nbsp;však od&nbsp;toho mladíka poněkud opovážlivé? Řekněme, trochu drzé? Však si&nbsp;také mistr Kilián postavil hlavu. Když se&nbsp;pan Mohr do&nbsp;svého řemesla dal, ať&nbsp;jen si&nbsp;v&nbsp;něm pokračuje, ale jemu, Kiliánovi, ať&nbsp;nechodí do&nbsp;cesty. Prodávat se&nbsp;nebude. Mohr byl odbyt hezky zhurta, měchuřina zaplála sinavým jasem, rozcuchané vlasy se&nbsp;naježily. Starý lev zatřásl ještě jednou svou lví hřívou a&nbsp;zařval.</span></p>
        <p class="chunk" data-nb-ref-number="9" data-nb-words="88" data-nb-chars="503"><span class="idea" data-nb-ref-number="9" id="idea9" data-nb-words="88" data-nb-chars="503">Mladík Mohr odešel poněkud rozpačit, cestou si&nbsp;šeptal kletby, lidé ho&nbsp;slyšeli. Kiliánovi to&nbsp;ovšem nevadilo, byl aspoň pomstěn. To&nbsp;by&nbsp;tak hrálo, prodávat vlastní inspiraci! Ještě na&nbsp;tom, chválabohu, tak zle není, aby musil kramařit se&nbsp;svým duševním majetkem. Ten pán pod Hrobkou ať&nbsp;jen si&nbsp;čeká na&nbsp;společnost a&nbsp;na&nbsp;sousedy, možná, že&nbsp;se&nbsp;dočká&nbsp;–&nbsp;ale až&nbsp;po&nbsp;Kiliánově smrti. Bude čekat dlouho? Nebo se&nbsp;snad dočká dřív, než si&nbsp;myslí? Osud tichounce přede svou&nbsp;–&nbsp;jakou, to&nbsp;neví ani mladý Mohr, ani starý Kilián.</span></p>
        <p class="chunk" data-nb-ref-number="10" data-nb-words="166" data-nb-chars="1057"><span class="idea" data-nb-ref-number="10" id="idea10" data-nb-words="166" data-nb-chars="1057">Panský dům na&nbsp;Vejrychovsku vyrostl ze&nbsp;země a&nbsp;dostal zánovní bílé šaty. Omítka se&nbsp;jiskří v&nbsp;srpnovém slunci. Břichatý, objemný balkón trčí nad cestou jako vyčnělá brada, dívá se&nbsp;nebojácně na&nbsp;městečko. Jako vyčnělá, odvážná brada Štěpky Kiliánové. Kolem staveniště jsou pořád ještě haldy hlíny a&nbsp;hranice cihel, cihlový prach zakrvácel zemi tam, kde jednou bude vzdělána zahrada. Však se&nbsp;tam už&nbsp;dali do&nbsp;obracení půdy, již tam motouzem a&nbsp;kolíky vyznačili příští plot, zámečník bere míru na&nbsp;vjezdová vrata. Za&nbsp;domem lezou po&nbsp;lešení dělníci, stavějí chlévy, stáje a&nbsp;stodolu. Štěpka tleská do&nbsp;dlaní&nbsp;–&nbsp;hle, její statek, její dům! Prolézá kostrbatými děrami bez obložení, které budou jednou dveřmi, její kroky duní po&nbsp;prknech volně položených na&nbsp;zednických kozách. Omítají se&nbsp;stropy. Hubený, posměšný, nevrlý hejtman zůstal stát venku. Nemá chuti smočit si&nbsp;šosy zbrojního kabátu v&nbsp;kádi s&nbsp;vápnem, netouží po&nbsp;tom, nastavit tvář těžkým krůpějím, které padají ze&nbsp;zednických lžic. Zvědavě nahlíží do&nbsp;šera, ale nevchází. Hlas, roztříštěný ozvěnami, mu&nbsp;však nedopřeje klidu:</span></p>
        <p class="chunk" data-nb-ref-number="11" data-nb-words="19" data-nb-chars="105"><span class="idea" data-nb-ref-number="11" id="idea11" data-nb-words="19" data-nb-chars="105">„Pavle! Pavle! Kdybys věděl, jak tu&nbsp;je&nbsp;útulno! Jen se&nbsp;to&nbsp;všecko zdá trochu malé. Nebude to&nbsp;opravdu malé?“</span></p>
        <p class="chunk" data-nb-ref-number="12" data-nb-words="17" data-nb-chars="98"><span class="idea" data-nb-ref-number="12" id="idea12" data-nb-words="17" data-nb-chars="98">„Až to&nbsp;bude obydleno, nebude se&nbsp;to&nbsp;zdát malé,“ líně, omrzele odpovídá hejtman pod balkónem a&nbsp;zívá.</span></p>
        <p class="chunk" data-nb-ref-number="13" data-nb-words="31" data-nb-chars="190"><span class="idea" data-nb-ref-number="13" id="idea13" data-nb-words="31" data-nb-chars="190">„Tady bude kuchyň, tady jídelna a&nbsp;vedle pokojíček, ach, jak ten bude rozkošný! Sem si&nbsp;dáme plyšový nábytek, to&nbsp;bude náš salón. Nebudeme návštěvy vodit nahoru, zbytečně by&nbsp;se&nbsp;umazaly schody!“</span></p>
        <p class="chunk" data-nb-ref-number="14" data-nb-words="129" data-nb-chars="789"><span class="idea" data-nb-ref-number="14" id="idea14" data-nb-words="129" data-nb-chars="789">„Hm, hm,“ přikyvuje venku ten, který neposlouchá. Potom burácejí těžké kroky kdesi nahoře, v&nbsp;patře, cosi se&nbsp;svalilo, buchlo, ale nebyla to&nbsp;Štěpka, je&nbsp;slyšet její smích. „Kdepak jsi?“ Ruměný obličej se&nbsp;vyklání z&nbsp;otvoru nezasaženého okna, jímž čiší průvan. Chtěj nechtěj musí hejtman odstoupit o&nbsp;kousek dál, aby ho&nbsp;viděla. „Ach Pavle, odtud je&nbsp;vyhlídka! Ty&nbsp;protivo, jak jsi mohl zůstat dole? Pole, naše pole, silnice, město, hory!“ Nedá si&nbsp;pokoje, neustále musí provádět nějaká bláznovství. Nemůže být ani chvíli zticha, ani chvíli nedovede odpočívat. Teď se&nbsp;nahoře ztajila, ale to&nbsp;proto, že&nbsp;se&nbsp;shýbá a&nbsp;chvatně sbírá úlomky malty. Bác, bác, bác&nbsp;–&nbsp;třetí rána ho&nbsp;škrábla na&nbsp;vyzáblém nose. Hejtman si&nbsp;utírá krůpěj krve bílým kapesníkem, couvá z&nbsp;dostřelu a&nbsp;z&nbsp;novostavby zní nový hlaholivý smích.</span></p>
        <p class="chunk" data-nb-ref-number="15" data-nb-words="43" data-nb-chars="242"><span class="idea" data-nb-ref-number="15" id="idea15" data-nb-words="43" data-nb-chars="242">Nenadále vypluje z&nbsp;kterýchsi dveří, obrovská, rozjařená, chytá ho&nbsp;prudce za&nbsp;rameno, strká jím, štulcuje ho, táhne ho&nbsp;s&nbsp;sebou na&nbsp;procházku k&nbsp;lesu. Jan, který pracuje s&nbsp;ženci na&nbsp;poli nedaleko nich, si&nbsp;zaclání rukou oči a&nbsp;dlouho se&nbsp;za&nbsp;nimi dívá.</span></p>
        <p class="chunk" data-nb-ref-number="16" data-nb-words="54" data-nb-chars="318"><span class="idea" data-nb-ref-number="16" id="idea16" data-nb-words="54" data-nb-chars="318">Léto, léto&nbsp;–&nbsp;doba pochybného štěstí. Doba štěstí bez ozvěny. Je&nbsp;zapotřebí velmi silného a&nbsp;rozvinutého pocitu štěstí, aby se&nbsp;ten pocit nezmrazil, aby jásot nezněl osiřele. Ale Štěpka, hulákající a&nbsp;štěstím zpitá Štěpka si&nbsp;to&nbsp;neuvědomuje. Je&nbsp;vidět, že&nbsp;dokáže být docela dobře sama. Je&nbsp;se&nbsp;svým štěstím sama, aniž o&nbsp;tom ví.</span></p>
        <p class="chunk" data-nb-ref-number="17" data-nb-words="74" data-nb-chars="486"><span class="idea" data-nb-ref-number="17" id="idea17" data-nb-words="74" data-nb-chars="486">Než nastal podzim, měla Štěpka náhle plno přítelkyň. Pánbůh ví, odkud je&nbsp;vzala, odkud se&nbsp;vynořily. Dům je&nbsp;hotov, nábytek nastěhován, malby svítí pestrými, moderními barvami, vše září novotou a&nbsp;uprostřed toho lesku září pýcha příští hospodyně. Komu jinému se&nbsp;může pochlubit než přítelkyním? Jen ženy dovedou tyhle věci náležitě ocenit. Přítelkyně, falešné, chvilkové přítelkyně se&nbsp;musily objevit, i&nbsp;kdyby měly být vydupány ze&nbsp;země. A&nbsp;objevily se. Zázrak se&nbsp;stal. Zvědavost je&nbsp;divotvorná.</span></p>
        <p class="chunk" data-nb-ref-number="18" data-nb-words="52" data-nb-chars="346"><span class="idea" data-nb-ref-number="18" id="idea18" data-nb-words="52" data-nb-chars="346">Malé i&nbsp;větší průvody chodí po&nbsp;čistě vydrhnutých schodech a&nbsp;síních sem tam, nahoru dolů. Dveře lítají a&nbsp;zůstávají dokořán otevřené, aby opozdilé mohly včas doběhnout, přivábeny hlasitým úžasem. Jak se&nbsp;asi rmoutí hejtman Malina, který k&nbsp;těmto zevrubným prohlídkám není zván? Dobrý, čekající dům je&nbsp;pln vzdechů, vzrušených výkřiků, chválení, volání.</span></p>
        <p class="chunk" data-nb-ref-number="19" data-nb-words="9" data-nb-chars="48"><span class="idea" data-nb-ref-number="19" id="idea19" data-nb-words="9" data-nb-chars="48">„Ach, ty&nbsp;máky, ty&nbsp;nádherné vlčí máky na&nbsp;stropě!“</span></p>
        <p class="chunk" data-nb-ref-number="20" data-nb-words="10" data-nb-chars="45"><span class="idea" data-nb-ref-number="20" id="idea20" data-nb-words="10" data-nb-chars="45">„Pst&nbsp;–&nbsp;víte, jak se&nbsp;tomu říká? To&nbsp;je&nbsp;secese!“</span></p>
        <p class="chunk" data-nb-ref-number="21" data-nb-words="134" data-nb-chars="822"><span class="idea" data-nb-ref-number="21" id="idea21" data-nb-words="134" data-nb-chars="822">V&nbsp;příborníku je&nbsp;spousta skla, porcelánu a&nbsp;tret, ale ještě tam není všechno Štěpčino stříbro. Nejvzácnější kusy si&nbsp;mladá paní přistěhuje až&nbsp;po&nbsp;svatbě. Šatníky dosud zejí prázdnotou, do&nbsp;čehopak by&nbsp;se&nbsp;Štěpka oblékala, kdyby všechnu svou garderóbu měla ve&nbsp;dvoře? Lepší ze&nbsp;starých krámů jsou už&nbsp;rozvěšeny v&nbsp;komorách na&nbsp;půdě, ale takové věci se&nbsp;ani neukazují a&nbsp;ostatní zůstane doma. Co&nbsp;s&nbsp;tím? Zato prádelník, těžký dubový prádelník o&nbsp;pěti poschodích, ten je&nbsp;nabit až&nbsp;k&nbsp;prasknutí. Štěpčina výbava, svázaná něžnými stužkami, dychtivě čeká na&nbsp;obdiv. Tam je&nbsp;prohlížení celkem tiché. Tam se&nbsp;mluví jen šeptem. Ó&nbsp;těch obrovských Štěpčiných košil! Těch hrozných plachet na&nbsp;noční škádlení! Ale smát se&nbsp;budeme, slečny, až&nbsp;venku, není-liž pravda? Smát se&nbsp;všemu ohavnému i&nbsp;krásnému, přepychovému i&nbsp;nesmyslnému&nbsp;–&nbsp;všemu&nbsp;–&nbsp;jen z&nbsp;pouhé závisti.</span></p>
        <p class="chunk" data-nb-ref-number="22" data-nb-words="108" data-nb-chars="640"><span class="idea" data-nb-ref-number="22" id="idea22" data-nb-words="108" data-nb-chars="640">Nesmíme opominout ani záchod, k&nbsp;němuž se&nbsp;stoupá po&nbsp;schůdcích jako na&nbsp;trůn. A&nbsp;teď pojďme do&nbsp;sklepa, do&nbsp;prostorného, laťkovými stěnami rozděleného sklepa, na&nbsp;kterém si&nbsp;otec Kilián dal obzvlášť záležet, a&nbsp;zastavme se&nbsp;i&nbsp;ve&nbsp;spíži, ve&nbsp;které je&nbsp;dosud jen několik lahví se&nbsp;zavařeninami, vylezme až&nbsp;na&nbsp;půdu, kde to&nbsp;voní hoblovačkami! Rády bychom si&nbsp;poseděly v&nbsp;salóně při sklence sladké rosolky, slízly nějaké to&nbsp;dobré sousto, ale Štěpka ještě nemá, co&nbsp;by&nbsp;nám podala, není to&nbsp;její domácnost, je&nbsp;to&nbsp;jen novostavba. Ale stálo to&nbsp;za&nbsp;to, holky, viďte, že&nbsp;ano? Jakže se&nbsp;jmenovaly ty&nbsp;rudé máky na&nbsp;stropě? Sesese, nebo snad cecece? Hihihihi-ha-ha-ha-hahaha!</span></p>
        <p class="chunk" data-nb-ref-number="23" data-nb-words="109" data-nb-chars="745"><span class="idea" data-nb-ref-number="23" id="idea23" data-nb-words="109" data-nb-chars="745">V&nbsp;říjnu, když pršelo listí ze&nbsp;stromů na&nbsp;martinickou silnici, když v&nbsp;komínech neobydleného domu kvílela meluzína a&nbsp;do&nbsp;rozbahnělých polí sršel drobný déšť, měli Štěpka Kiliánová a&nbsp;hejtman Pavel Malina v&nbsp;jilemnickém kostele svatého Vavřince první ohlášky. Za&nbsp;týden potom vyšlo v&nbsp;knihtiskárně bratří Holatů oznámení na&nbsp;křídovém papíře, ozdobené v&nbsp;levém rohu růžičkou. Svatba byla stanovena na&nbsp;desátý listopad. Ještě před adventem, dřív než nastane pravá horská zima, budou se&nbsp;novomanželé hřát u&nbsp;vlastních kamen! Ke&nbsp;Kiliánovům se&nbsp;přistěhovala Francka Pelcnerová, malá rozložitá tetka s&nbsp;řídkým hnědým drdůlkem na&nbsp;temeni hlavy, s&nbsp;měkkými převislými tvářemi, jejichž červeň tvořily dva ostrůvky šarlatové vyrážky. Štěpčino místo hospodyně bylo obsazeno.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_049.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>