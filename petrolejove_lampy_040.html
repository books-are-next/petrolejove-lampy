<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="ČÁST DRUHÁ
SYTÝ U STOLU">
    <meta name="apple-mobile-web-app-capable" content="yes">
    <title>ČÁST DRUHÁ
      SYTÝ U STOLU • Petrolejové lampy</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_039.html">
    <link rel="next" href="./petrolejove_lampy_041.html">
    <meta name="nb-order" content="34">
    <link rel="self" href="petrolejove_lampy_040.html">
    <meta name="nb-identifier" content="havlicek-petrolejove-lampy-719bf9d">
    <meta name="nb-role" content="chapter">
  </head>
  <body data-nb-words="1582" data-nb-chars="9162" class="nb-role-chapter nb-custom-style">
    <nav role="doc-toc">
      <ul>
        <li><a href="petrolejove_lampy_007.html">ČÁST PRVNÍ
            LAMPY SVÍTÍ A PROSTÍRÁ SE</a></li>
      </ul>
      <ul>
        <li><a href="petrolejove_lampy_008.html">2</a></li>
      </ul>
      <ul>
        <li><a href="petrolejove_lampy_009.html">3</a></li>
      </ul>
      <ul>
        <li><a href="petrolejove_lampy_010.html">4</a></li>
      </ul>
      <ul>
        <li><a href="petrolejove_lampy_011.html">5</a></li>
      </ul>
      <ul>
        <li><a href="petrolejove_lampy_012.html">6</a></li>
      </ul>
      <ul>
        <li><a href="petrolejove_lampy_013.html">7</a></li>
      </ul>
      <ul>
        <li><a href="petrolejove_lampy_014.html">8</a></li>
      </ul>
      <ul>
        <li><a href="petrolejove_lampy_015.html">9</a></li>
      </ul>
      <ul>
        <li><a href="petrolejove_lampy_016.html">10</a></li>
      </ul>
      <ul>
        <li><a href="petrolejove_lampy_017.html">11</a></li>
      </ul>
      <ul>
        <li><a href="petrolejove_lampy_018.html">12</a></li>
      </ul>
      <ul>
        <li><a href="petrolejove_lampy_019.html">13</a></li>
      </ul>
      <ul>
        <li><a href="petrolejove_lampy_020.html">14</a></li>
      </ul>
      <ul>
        <li><a href="petrolejove_lampy_021.html">15</a></li>
      </ul>
      <ul>
        <li><a href="petrolejove_lampy_022.html">16</a></li>
      </ul>
      <ul>
        <li><a href="petrolejove_lampy_023.html">17</a></li>
      </ul>
      <ul>
        <li><a href="petrolejove_lampy_024.html">18</a></li>
      </ul>
      <ul>
        <li><a href="petrolejove_lampy_025.html">19</a></li>
      </ul>
      <ul>
        <li><a href="petrolejove_lampy_026.html">20</a></li>
      </ul>
      <ul>
        <li><a href="petrolejove_lampy_027.html">21</a></li>
      </ul>
      <ul>
        <li><a href="petrolejove_lampy_028.html">22</a></li>
      </ul>
      <ul>
        <li><a href="petrolejove_lampy_029.html">23</a></li>
      </ul>
      <ul>
        <li><a href="petrolejove_lampy_030.html">24</a></li>
      </ul>
      <ul>
        <li><a href="petrolejove_lampy_031.html">25</a></li>
      </ul>
      <ul>
        <li><a href="petrolejove_lampy_032.html">26</a></li>
      </ul>
      <ul>
        <li><a href="petrolejove_lampy_033.html">27</a></li>
      </ul>
      <ul>
        <li><a href="petrolejove_lampy_034.html">28</a></li>
      </ul>
      <ul>
        <li><a href="petrolejove_lampy_035.html">29</a></li>
      </ul>
      <ul>
        <li><a href="petrolejove_lampy_036.html">30</a></li>
      </ul>
      <ul>
        <li><a href="petrolejove_lampy_037.html">31</a></li>
      </ul>
      <ul>
        <li><a href="petrolejove_lampy_038.html">32</a></li>
      </ul>
      <ul>
        <li><a href="petrolejove_lampy_039.html">33</a></li>
      </ul>
      <ul>
        <li><a href="petrolejove_lampy_040.html">ČÁST DRUHÁ
            SYTÝ U STOLU</a></li>
      </ul>
      <ul>
        <li><a href="petrolejove_lampy_041.html">2</a></li>
      </ul>
      <ul>
        <li><a href="petrolejove_lampy_042.html">3</a></li>
      </ul>
      <ul>
        <li><a href="petrolejove_lampy_043.html">4</a></li>
      </ul>
      <ul>
        <li><a href="petrolejove_lampy_044.html">5</a></li>
      </ul>
      <ul>
        <li><a href="petrolejove_lampy_045.html">6</a></li>
      </ul>
      <ul>
        <li><a href="petrolejove_lampy_046.html">7</a></li>
      </ul>
      <ul>
        <li><a href="petrolejove_lampy_047.html">8</a></li>
      </ul>
      <ul>
        <li><a href="petrolejove_lampy_048.html">9</a></li>
      </ul>
      <ul>
        <li><a href="petrolejove_lampy_049.html">10</a></li>
      </ul>
      <ul>
        <li><a href="petrolejove_lampy_050.html">11</a></li>
      </ul>
      <ul>
        <li><a href="petrolejove_lampy_051.html">12</a></li>
      </ul>
      <ul>
        <li><a href="petrolejove_lampy_052.html">13</a></li>
      </ul>
      <ul>
        <li><a href="petrolejove_lampy_053.html">14</a></li>
      </ul>
      <ul>
        <li><a href="petrolejove_lampy_054.html">15</a></li>
      </ul>
      <ul>
        <li><a href="petrolejove_lampy_055.html">16</a></li>
      </ul>
      <ul>
        <li><a href="petrolejove_lampy_056.html">17</a></li>
      </ul>
      <ul>
        <li><a href="petrolejove_lampy_057.html">18</a></li>
      </ul>
      <ul>
        <li><a href="petrolejove_lampy_058.html">19</a></li>
      </ul>
      <ul>
        <li><a href="petrolejove_lampy_059.html">20</a></li>
      </ul>
      <ul>
        <li><a href="petrolejove_lampy_060.html">21</a></li>
      </ul>
      <ul>
        <li><a href="petrolejove_lampy_061.html">22</a></li>
      </ul>
      <ul>
        <li><a href="petrolejove_lampy_062.html">ČÁST TŘETÍ
            LAMPY ZHASÍNAJÍ</a></li>
      </ul>
      <ul>
        <li><a href="petrolejove_lampy_063.html">2</a></li>
      </ul>
      <ul>
        <li><a href="petrolejove_lampy_064.html">3</a></li>
      </ul>
      <ul>
        <li><a href="petrolejove_lampy_065.html">4</a></li>
      </ul>
      <ul>
        <li><a href="petrolejove_lampy_066.html">5</a></li>
      </ul>
      <ul>
        <li><a href="petrolejove_lampy_067.html">6</a></li>
      </ul>
      <ul>
        <li><a href="petrolejove_lampy_068.html">7</a></li>
      </ul>
      <ul>
        <li><a href="petrolejove_lampy_069.html">8</a></li>
      </ul>
      <ul>
        <li><a href="petrolejove_lampy_070.html">9</a></li>
      </ul>
      <ul>
        <li><a href="petrolejove_lampy_071.html">10</a></li>
      </ul>
      <ul>
        <li><a href="petrolejove_lampy_072.html">11</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_039.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="22"><span class="idea" data-nb-ref-number="1" id="idea1" data-nb-words="2" data-nb-chars="10">ČÁST DRUHÁ</span>
          <span class="idea" data-nb-ref-number="2" id="idea2" data-nb-words="3" data-nb-chars="12">SYTÝ U STOLU</span>
        </h1>
        <p class="chunk" data-nb-ref-number="2" data-nb-words="18" data-nb-chars="105"><span class="idea" data-nb-ref-number="3" id="idea3" data-nb-words="18" data-nb-chars="105">V&nbsp;prvních dnech nového století měla Štěpka na&nbsp;bratrance štěstí. Setkala se&nbsp;s&nbsp;ním třikrát v&nbsp;jediném týdnu.</span></p>
        <p class="chunk" data-nb-ref-number="3" data-nb-words="49" data-nb-chars="289"><span class="idea" data-nb-ref-number="4" id="idea4" data-nb-words="49" data-nb-chars="289">Poprvé na&nbsp;něho narazila v&nbsp;neděli dopoledne na&nbsp;náměstí, když pospíchala v&nbsp;plné parádě na&nbsp;Vejrychovsko pro trochu smetany. Stál u&nbsp;kašny, hůl měl zavěšenu v&nbsp;předloktí a&nbsp;řídil si&nbsp;hodinky podle radničních opakovaček. Udeřila ho&nbsp;pěstí do&nbsp;žeber, až&nbsp;se&nbsp;prohnul, div že&nbsp;mu&nbsp;hodinky nevypadly z&nbsp;ruky.</span></p>
        <p class="chunk" data-nb-ref-number="4" data-nb-words="25" data-nb-chars="149"><span class="idea" data-nb-ref-number="5" id="idea5" data-nb-words="25" data-nb-chars="149">Vztekle se&nbsp;ohlédl a&nbsp;zasykl skrze zuby nesrozumitelnou nadávku. Nezatvářil se&nbsp;o&nbsp;nic přívětivěji, ani když seznal, kdo se&nbsp;to&nbsp;k&nbsp;němu tak bouřlivě hlásí.</span></p>
        <p class="chunk" data-nb-ref-number="5" data-nb-words="37" data-nb-chars="218"><span class="idea" data-nb-ref-number="6" id="idea6" data-nb-words="37" data-nb-chars="218">„Už se&nbsp;mi&nbsp;od&nbsp;rána dvakrát zastavily,“ vysvětloval, „mizerné cibule! Myslím, že&nbsp;jimi praštili o&nbsp;zem, když mi&nbsp;kartáčovali šaty. Protivná sběř, tyhle děvečky. Teď půjdu domů a&nbsp;otluču jí&nbsp;je&nbsp;o&nbsp;hlavu, ať&nbsp;se&nbsp;rozbijí nadobro.“</span></p>
        <p class="chunk" data-nb-ref-number="6" data-nb-words="21" data-nb-chars="131"><span class="idea" data-nb-ref-number="7" id="idea7" data-nb-words="21" data-nb-chars="131">„Jdeš domů?“ zaradovala se&nbsp;Štěpka. „To jsem ráda, půjdeme tedy spolu. Máme stejnou cestu,“ a&nbsp;kamarádsky vsunula ruku pod jeho paži.</span></p>
        <p class="chunk" data-nb-ref-number="7" data-nb-words="43" data-nb-chars="235"><span class="idea" data-nb-ref-number="8" id="idea8" data-nb-words="43" data-nb-chars="235">Pohnul ramenem, jako by&nbsp;ji&nbsp;chtěl setřást, potom však cosi zamručel a&nbsp;šel beze slova vedle ní. Chechtala se&nbsp;tomu, až&nbsp;slzela. Sníh byl hladký, uježděný od&nbsp;saní a&nbsp;od&nbsp;rohaček, byla by&nbsp;uklouzla a&nbsp;upadla, kdyby se&nbsp;ho&nbsp;nebyla tak pevně držela.</span></p>
        <p class="chunk" data-nb-ref-number="8" data-nb-words="56" data-nb-chars="316"><span class="idea" data-nb-ref-number="9" id="idea9" data-nb-words="56" data-nb-chars="316">„Já jsem medvěd huňatý, huňatý, huňatý,“ recitovala po&nbsp;Kverkovi. „Že se&nbsp;ti&nbsp;chce, být k&nbsp;dámě tak nezdvořilý! Myslila jsem, že&nbsp;jsou důstojníci větší kavalíři. Neměl ses prozradit, kam jdeš, teď se&nbsp;mi&nbsp;už&nbsp;nevykroutíš. Jakpak se&nbsp;ti&nbsp;líbil silvestr? Ani nevím, kdy jsi šel domů. Ale z&nbsp;tebe je&nbsp;něco cítit, copak jsi to&nbsp;pil?“</span></p>
        <p class="chunk" data-nb-ref-number="9" data-nb-words="13" data-nb-chars="79"><span class="idea" data-nb-ref-number="10" id="idea10" data-nb-words="13" data-nb-chars="79">Pronikavě se&nbsp;na&nbsp;ni&nbsp;zadíval, navoskované kníry se&nbsp;mu&nbsp;pohnuly jako švábí tykadla.</span></p>
        <p class="chunk" data-nb-ref-number="10" data-nb-words="40" data-nb-chars="219"><span class="idea" data-nb-ref-number="11" id="idea11" data-nb-words="40" data-nb-chars="219">„Ty musíš všechno vědět. Dal jsem si&nbsp;u&nbsp;Goldšmída nalít to, co&nbsp;pijí zedníci a&nbsp;taková banda. Páchne to&nbsp;jako močůvka, ale hřeje to. Často jsem tam už&nbsp;stál u&nbsp;pultu mezi pobudy!“ Teď se&nbsp;zase on&nbsp;rozřehtal nepříčetným smíchem.</span></p>
        <p class="chunk" data-nb-ref-number="11" data-nb-words="39" data-nb-chars="217"><span class="idea" data-nb-ref-number="12" id="idea12" data-nb-words="39" data-nb-chars="217">Věděla, že&nbsp;se&nbsp;jen vychloubá, aby ji&nbsp;odpudil. Povšimla si, jaké má&nbsp;žluté, vlčí zuby. Nikdy takové nemíval! A&nbsp;jak jde nepřirozeně zpříma. Je&nbsp;opilý nebo není? Ráda by&nbsp;si&nbsp;ho&nbsp;byla dobírala dál, nechtěla však, aby jí&nbsp;utekl.</span></p>
        <p class="chunk" data-nb-ref-number="12" data-nb-words="6" data-nb-chars="37"><span class="idea" data-nb-ref-number="13" id="idea13" data-nb-words="6" data-nb-chars="37">„Nemrzí tě&nbsp;něco?“ zeptala se&nbsp;opatrně.</span></p>
        <p class="chunk" data-nb-ref-number="13" data-nb-words="17" data-nb-chars="114"><span class="idea" data-nb-ref-number="14" id="idea14" data-nb-words="17" data-nb-chars="114">Zavrtěl hlavou a&nbsp;posměšně zafrkal. „Myslíš si&nbsp;o&nbsp;mně něco romantického. To&nbsp;nemusíš. Jsem docela jednoduchý patron.“</span></p>
        <p class="chunk" data-nb-ref-number="14" data-nb-words="15" data-nb-chars="85"><span class="idea" data-nb-ref-number="15" id="idea15" data-nb-words="15" data-nb-chars="85">„Já vím, já&nbsp;vím,“ pravila zamyšlena. „Ale co&nbsp;vlastně děláš? Na&nbsp;vojnu se&nbsp;už&nbsp;nevrátíš?“</span></p>
        <p class="chunk" data-nb-ref-number="15" data-nb-words="19" data-nb-chars="108"><span class="idea" data-nb-ref-number="16" id="idea16" data-nb-words="19" data-nb-chars="108">„Pochybuji, že&nbsp;by&nbsp;o&nbsp;mne stáli.“ Natahoval své dlouhé, hubené nohy a&nbsp;tloukl holí do&nbsp;dlažby. Sotva mu&nbsp;stačila.</span></p>
        <p class="chunk" data-nb-ref-number="16" data-nb-words="45" data-nb-chars="277"><span class="idea" data-nb-ref-number="17" id="idea17" data-nb-words="45" data-nb-chars="277">„Nakonec se&nbsp;z&nbsp;tebe ještě stane sedlák!“ vyprskla v&nbsp;záchvatu náhlé veselosti. Přece jen neodolala směšnosti této představy. „Až přijde jaro, obuješ si&nbsp;vysoké boty a&nbsp;budeš chodit do&nbsp;polí.“ Bylo to&nbsp;hrozně drzé a&nbsp;poněkud nebezpečné, mohla si&nbsp;povšimnout, že&nbsp;je&nbsp;zlostí všecek zelený.</span></p>
        <p class="chunk" data-nb-ref-number="17" data-nb-words="12" data-nb-chars="68"><span class="idea" data-nb-ref-number="18" id="idea18" data-nb-words="12" data-nb-chars="68">Pokrčil rameny a&nbsp;přidal do&nbsp;kroku. Místo odpovědi se&nbsp;dal do&nbsp;hvízdání.</span></p>
        <p class="chunk" data-nb-ref-number="18" data-nb-words="38" data-nb-chars="214"><span class="idea" data-nb-ref-number="19" id="idea19" data-nb-words="38" data-nb-chars="214">„Měl bys k&nbsp;nám také někdy zajít,“ domlouvala mu&nbsp;přátelsky, aby svou prostořekost odčinila. „Maminka by&nbsp;tě&nbsp;jistě moc ráda viděla. Co&nbsp;ses vrátil, ještě ses u&nbsp;nás ani neotočil. Vlastně jsi u&nbsp;nás nebyl nejmíň sto let!“</span></p>
        <p class="chunk" data-nb-ref-number="19" data-nb-words="4" data-nb-chars="28"><span class="idea" data-nb-ref-number="20" id="idea20" data-nb-words="4" data-nb-chars="28">„Já nechodím po&nbsp;návštěvách.“</span></p>
        <p class="chunk" data-nb-ref-number="20" data-nb-words="32" data-nb-chars="164"><span class="idea" data-nb-ref-number="21" id="idea21" data-nb-words="32" data-nb-chars="164">„K nám to&nbsp;přece není žádná návštěva. Chodíval jsi k&nbsp;nám dost často, dokud jsi byl malý hoch. Snad bys mohl přijít zas. Takhle to&nbsp;vypadá, jako by&nbsp;ses na&nbsp;nás hněval.“</span></p>
        <p class="chunk" data-nb-ref-number="21" data-nb-words="78" data-nb-chars="430"><span class="idea" data-nb-ref-number="22" id="idea22" data-nb-words="78" data-nb-chars="430">„To je&nbsp;blbé&nbsp;–&nbsp;proč bych se&nbsp;hněval? Jenže si&nbsp;myslím, že&nbsp;by&nbsp;teta byla pramálo nadšena. Nezapře, že&nbsp;je&nbsp;Malinova. Zadlužili pro mne statek tak, že&nbsp;asi přijde na&nbsp;buben. Nejspíš by&nbsp;mne dala shodit se&nbsp;schodů tím otrapou, co&nbsp;ji&nbsp;vozí, víš?“ Nebyla to&nbsp;ani dost málo kajícná řeč, spíše posměšná, spíše vítězná. Zřejmě měl náramnou radost z&nbsp;toho, že&nbsp;se&nbsp;mu&nbsp;podařilo tak slavně promrhat celé jmění. Byl velmi hrdý na&nbsp;tento svůj husarský kousek.</span></p>
        <p class="chunk" data-nb-ref-number="22" data-nb-words="49" data-nb-chars="247"><span class="idea" data-nb-ref-number="23" id="idea23" data-nb-words="49" data-nb-chars="247">„Od té&nbsp;doby, co&nbsp;nemůže na&nbsp;nohy, je&nbsp;maminka docela jiná, než bývala. Dřív byla hodně přísná, viď? Teď je&nbsp;ráda, když k&nbsp;nám někdo přijde, ať&nbsp;je&nbsp;to, kdo je. To&nbsp;jsem to&nbsp;řekla hloupě, že? Ale ty&nbsp;mi&nbsp;přece rozumíš. Je&nbsp;teď také mnohem hovornější než dřív.“</span></p>
        <p class="chunk" data-nb-ref-number="23" data-nb-words="22" data-nb-chars="119"><span class="idea" data-nb-ref-number="24" id="idea24" data-nb-words="22" data-nb-chars="119">„Umíš hrát lízaný mariáš?“ vpadl jí&nbsp;ostře do&nbsp;řeči. „Zahraješ si&nbsp;se&nbsp;mnou, když opravdu přijdu? Ale o&nbsp;peníze, toť se&nbsp;ví.“</span></p>
        <p class="chunk" data-nb-ref-number="24" data-nb-words="4" data-nb-chars="23"><span class="idea" data-nb-ref-number="25" id="idea25" data-nb-words="4" data-nb-chars="23">„My nemáme doma karty.“</span></p>
        <p class="chunk" data-nb-ref-number="25" data-nb-words="16" data-nb-chars="85"><span class="idea" data-nb-ref-number="26" id="idea26" data-nb-words="16" data-nb-chars="85">„Nevadí, přinesu si&nbsp;svoje&nbsp;–&nbsp;ale zahraješ si&nbsp;se&nbsp;mnou? Umíš přece hrát ve&nbsp;dvou mariáš.“</span></p>
        <p class="chunk" data-nb-ref-number="26" data-nb-words="29" data-nb-chars="151"><span class="idea" data-nb-ref-number="27" id="idea27" data-nb-words="29" data-nb-chars="151">„Zahraju, ale naši to&nbsp;nesmějí vědět.“ Dívala se&nbsp;na&nbsp;něho nedůvěřivě. Co&nbsp;to&nbsp;má&nbsp;s&nbsp;tím svým mariášem? Takové řeči bez hlavy a&nbsp;paty! Přece jen je&nbsp;asi opilý.</span></p>
        <p class="chunk" data-nb-ref-number="27" data-nb-words="98" data-nb-chars="555"><span class="idea" data-nb-ref-number="28" id="idea28" data-nb-words="98" data-nb-chars="555">Krátce se&nbsp;zasmál a&nbsp;podal jí&nbsp;jaksi obloukem a&nbsp;z&nbsp;výšky studenou, vlhkou ruku. „Na shledanou, a&nbsp;na&nbsp;ten slib nezapomeň. Mám ještě jakési řízení tady,“ ukázal holí do&nbsp;neurčita a&nbsp;odcházel od&nbsp;ní&nbsp;sáhodlouhými kroky. Zahnul za&nbsp;roh, jako by&nbsp;mířil ke&nbsp;Špitálku. Ani se&nbsp;neohlédl, Štěpka věděla, že&nbsp;to&nbsp;byla jen pouhá výmluva. Chtěl být sám. Byl syt její společnosti. Táhnout se&nbsp;s&nbsp;ní&nbsp;až&nbsp;ke&nbsp;dvoru a&nbsp;poslouchat její dotěrnosti a&nbsp;posměšky! Raději si&nbsp;kus zajde, ten protiva. Stála a&nbsp;dívala se&nbsp;za&nbsp;ním trochu lítostivě, již ho&nbsp;však nespatřila, zmizel jí&nbsp;mezi šerými chalupami.</span></p>
        <p class="chunk" data-nb-ref-number="28" data-nb-words="62" data-nb-chars="393"><span class="idea" data-nb-ref-number="29" id="idea29" data-nb-words="62" data-nb-chars="393">Podruhé se&nbsp;s&nbsp;ním setkala u&nbsp;samého kostela. Mše byla právě v&nbsp;proudu, otevřenými dveřmi bylo slyšet slavnostní dunění varhan a&nbsp;mnohohlasý, táhlý zpěv. Hejtman nahlížel zvědavě dovnitř, točil žilnatým krkem, ale neodvažoval se&nbsp;vstoupit. Dojista neměl žádné posvátné úmysly. Spíš ho&nbsp;tam něco bavilo. Rozšířil svůj revír až&nbsp;ke&nbsp;kostelu. Byl na&nbsp;číhané, pozoroval. Od&nbsp;kořalny to&nbsp;sem nebylo tak daleko.</span></p>
        <p class="chunk" data-nb-ref-number="29" data-nb-words="21" data-nb-chars="109"><span class="idea" data-nb-ref-number="30" id="idea30" data-nb-words="21" data-nb-chars="109">„Tak jen dál, jen dál,“ zvala ho&nbsp;vesele Štěpka a&nbsp;strkala ho&nbsp;do&nbsp;dveří oběma rukama, „dům Páně je&nbsp;pro každého!“</span></p>
        <p class="chunk" data-nb-ref-number="30" data-nb-words="45" data-nb-chars="272"><span class="idea" data-nb-ref-number="31" id="idea31" data-nb-words="45" data-nb-chars="272">Opět se&nbsp;na&nbsp;ni&nbsp;zadíval pohledem plným nepochopitelné zášti, ale kupodivu nepolekal se, ani jí&nbsp;neutekl. Lehce ji&nbsp;od&nbsp;sebe odstrčil a&nbsp;tu&nbsp;shledala, že&nbsp;přes zchátralost svého zevnějšku má&nbsp;pořád ještě onu starou selskou sílu. Znechuceně sešel ze&nbsp;stupňů a&nbsp;řekl stručně a&nbsp;pánovitě:</span></p>
        <p class="chunk" data-nb-ref-number="31" data-nb-words="10" data-nb-chars="56"><span class="idea" data-nb-ref-number="32" id="idea32" data-nb-words="10" data-nb-chars="56">„Chceš-li jít kousek se&nbsp;mnou, pojď. Nemám nic na&nbsp;práci.“</span></p>
        <p class="chunk" data-nb-ref-number="32" data-nb-words="86" data-nb-chars="517"><span class="idea" data-nb-ref-number="33" id="idea33" data-nb-words="86" data-nb-chars="517">Avšak Štěpka přišla ke&nbsp;kostelu jen proto, aby matku převzala od&nbsp;Tonánka a&nbsp;odvezla ji&nbsp;do&nbsp;zámku na&nbsp;návštěvu k&nbsp;věrné paní sládkové. K&nbsp;takovým výpravám se&nbsp;ušňupaný pobuda nehodil. Bohužel, mše se&nbsp;již chýlila ke&nbsp;konci, na&nbsp;delší rozhovor nebylo ani pomyšlení. Aspoň tedy chrstla po&nbsp;bratranci svěcenou vodou. Otřásl se&nbsp;jako opravdový pekelník. Domnívala se, že&nbsp;ji&nbsp;za&nbsp;tento nevinný žertík zahrne kletbami nebo že&nbsp;se&nbsp;smrtelně urazí, on&nbsp;se&nbsp;však na&nbsp;ni&nbsp;usmál skoro něžně. Na&nbsp;rozloučenou jí&nbsp;milostivě kynul svou kostnatou pravicí.</span></p>
        <p class="chunk" data-nb-ref-number="33" data-nb-words="57" data-nb-chars="333"><span class="idea" data-nb-ref-number="34" id="idea34" data-nb-words="57" data-nb-chars="333">Třetí setkání bylo ze&nbsp;všech nejpřátelštější. Hejtman si&nbsp;sám na&nbsp;Štěpku u&nbsp;domku před školou počkal. Když ji&nbsp;spatřil vycházet, šel jí&nbsp;usměvavě vstříc a&nbsp;zeptal se&nbsp;jí&nbsp;s&nbsp;nelíčeným zájmem, jak se&nbsp;vyspala, dokonce jí&nbsp;zvědavě sáhl na&nbsp;dno její prázdné nákupní kabely, jak to&nbsp;dělávají docela mladí hoši, kteří nevědí, co&nbsp;lepšího mluvit a&nbsp;dělat.</span></p>
        <p class="chunk" data-nb-ref-number="34" data-nb-words="22" data-nb-chars="127"><span class="idea" data-nb-ref-number="35" id="idea35" data-nb-words="22" data-nb-chars="127">„Mám mnoho pochůzek,“ svěřovala se&nbsp;mu&nbsp;Štěpka, „myslím, že&nbsp;nebudeš mít chuť tahat se&nbsp;se&nbsp;mnou po&nbsp;městě. Nejdřív jdu k&nbsp;řezníkovi.“</span></p>
        <p class="chunk" data-nb-ref-number="35" data-nb-words="68" data-nb-chars="396"><span class="idea" data-nb-ref-number="36" id="idea36" data-nb-words="68" data-nb-chars="396">Ale milý hejtman byl dneska k&nbsp;nepoznání. Nejenže šel se&nbsp;Štěpkou k&nbsp;řezníkovi, šel i&nbsp;do&nbsp;Kverkova krámu (ten neměl již tenkrát daleko do&nbsp;úpadku), šel i&nbsp;k&nbsp;pekaři pro kroupy a&nbsp;k&nbsp;hokyni pro zeleninu. Cestou se&nbsp;rozplýval samými pozornostmi a&nbsp;snažil se&nbsp;svou společnici bavit možnými i&nbsp;nemožnými příběhy, jako tenkrát před lety, jenže byl teď už&nbsp;mnohem prozíravější a&nbsp;nestavěl svou osobu tolik do&nbsp;popředí.</span></p>
        <p class="chunk" data-nb-ref-number="36" data-nb-words="94" data-nb-chars="539"><span class="idea" data-nb-ref-number="37" id="idea37" data-nb-words="94" data-nb-chars="539">„Co se&nbsp;to&nbsp;jen s&nbsp;tebou stalo?“ divila se&nbsp;Štěpka. „Vždyť ty&nbsp;dovedeš být dokonce roztomilý! S&nbsp;trudnomyslností je&nbsp;už&nbsp;konec? Tehdy o&nbsp;silvestru jsi mi&nbsp;připadal jako kandidát sebevraždy. Opravdu, řekni, nechtěl ses někde na&nbsp;půdě oběsit? Byl jsi tak nemožný! Teď vypadáš už&nbsp;zas jako člověk. Viď, že&nbsp;už&nbsp;necháš toho pití s&nbsp;fiakristy a&nbsp;nádeníky? A&nbsp;tobě se&nbsp;moc líbí ty&nbsp;kníry si&nbsp;takhle voskovat? Dělají tě&nbsp;starším a&nbsp;hubenějším, než doopravdy jsi. Vypadáš s&nbsp;nimi skoro nebezpečně, ukrutně&nbsp;–&nbsp;jako Herodes. Prosím tě, počkej na&nbsp;mne chvilku, budu tu&nbsp;hned!“</span></p>
        <p class="chunk" data-nb-ref-number="37" data-nb-words="46" data-nb-chars="286"><span class="idea" data-nb-ref-number="38" id="idea38" data-nb-words="46" data-nb-chars="286">Čekal trpělivě, jenom rozpačitě pokašlával a&nbsp;byl neklidný tím zvláštním úkolem, který na&nbsp;sebe vzal a&nbsp;který se&nbsp;mu&nbsp;příčil. Když však sestřenka vyplula majestátně z&nbsp;krámu, roztály mu&nbsp;všechny jeho vrásky v&nbsp;blaženém úšklebku. Po&nbsp;krátkém váhání jí&nbsp;vzal z&nbsp;ruky její napěchovanou nákupní tašku.</span></p>
        <p class="chunk" data-nb-ref-number="38" data-nb-words="77" data-nb-chars="468"><span class="idea" data-nb-ref-number="39" id="idea39" data-nb-words="77" data-nb-chars="468">„Z tebe se&nbsp;stává docela ochočený bratranec,“ žvatlala Štěpka. „Takhle bych tě&nbsp;mohla potřebovat. Jen nenos, prosím tě, ten klobouk tak naražený do&nbsp;čela, to&nbsp;není vojenská čapka. Aha, chlapečku, ty&nbsp;jím jen chceš zakrýt svou hroznou pleš! A&nbsp;škoda, přeškoda, že&nbsp;jsi takový zapřisáhlý nepřítel tance. Kdyby sis občas zatancoval, nebyl bys tak prkenný. Kdopak ti&nbsp;teď žehlí kalhoty? Puky se&nbsp;ti&nbsp;rozbíhají každý jinam. Schází ti&nbsp;tvůj pucílek, co? Nebo sis to&nbsp;dokonce dělal sám?“</span></p>
        <p class="chunk" data-nb-ref-number="39" data-nb-words="62" data-nb-chars="400"><span class="idea" data-nb-ref-number="40" id="idea40" data-nb-words="62" data-nb-chars="400">Choval se&nbsp;neobratně, byl mírný jako zkrocený lev. Všechno snášel s&nbsp;andělskou pokorou. Když došli ke&nbsp;Kiliánovu domku, vrátil Štěpce kabelu, ale neodcházel. Štěpka se&nbsp;opírala o&nbsp;dveře, mávala taškou jako hodinovým kyvadlem, on&nbsp;si&nbsp;položil nohu na&nbsp;první stupeň a&nbsp;opřel si&nbsp;loket o&nbsp;koleno jako roztoužený milenec. Hleděl na&nbsp;Štěpku zdola, naivně, důvěřivě, Štěpka se&nbsp;rozplývala chválou, neskrývala svůj úžas.</span></p>
        <p class="chunk" data-nb-ref-number="40" data-nb-words="72" data-nb-chars="386"><span class="idea" data-nb-ref-number="41" id="idea41" data-nb-words="72" data-nb-chars="386">„Vidíš, vidíš, jak ti&nbsp;to&nbsp;sluší, vždyť ty&nbsp;jsi od&nbsp;našeho posledního setkání omládl, a&nbsp;kdybys jen trochu míň kouřil, bylo by&nbsp;to&nbsp;s&nbsp;tebou ještě mnohem lepší. Dokonce se&nbsp;mi&nbsp;zdá, že&nbsp;máš narůžovělé tváře&nbsp;–&nbsp;no, moc ne, ale přece — a&nbsp;víš ty&nbsp;vůbec, že&nbsp;máš docela hezké oči? Já&nbsp;ti&nbsp;říkám, jen chtít, děvčata by&nbsp;se&nbsp;za&nbsp;tebou začala ohlížet, namluvil by&nbsp;sis nějakou hodnou slečnu příjemného zevnějšku!“</span></p>
        <p class="chunk" data-nb-ref-number="41" data-nb-words="30" data-nb-chars="195"><span class="idea" data-nb-ref-number="42" id="idea42" data-nb-words="30" data-nb-chars="195">Tenkrát ještě neměla nejen Štěpka, ale nikdo v&nbsp;celém městečku ani sebemenší tušení, co&nbsp;se&nbsp;to&nbsp;vlastně na&nbsp;Vejrychovsku přihodilo, že&nbsp;se&nbsp;hejtman Pavel Malina tak neočekávaně a&nbsp;nepochopitelně změnil.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_041.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>