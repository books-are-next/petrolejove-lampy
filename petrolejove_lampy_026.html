<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="20">
    <meta name="apple-mobile-web-app-capable" content="yes">
    <title>20 • Petrolejové lampy</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_025.html">
    <link rel="next" href="./petrolejove_lampy_027.html">
    <meta name="nb-order" content="20">
    <link rel="self" href="petrolejove_lampy_026.html">
    <meta name="nb-identifier" content="havlicek-petrolejove-lampy-82227ed">
    <meta name="nb-role" content="chapter">
  </head>
  <body data-nb-words="1940" data-nb-chars="11510" class="nb-role-chapter nb-custom-style">
    <nav role="doc-toc">
      <ul>
        <li><a href="petrolejove_lampy_007.html">ČÁST PRVNÍ
            LAMPY SVÍTÍ A PROSTÍRÁ SE</a></li>
      </ul>
      <ul>
        <li><a href="petrolejove_lampy_008.html">2</a></li>
      </ul>
      <ul>
        <li><a href="petrolejove_lampy_009.html">3</a></li>
      </ul>
      <ul>
        <li><a href="petrolejove_lampy_010.html">4</a></li>
      </ul>
      <ul>
        <li><a href="petrolejove_lampy_011.html">5</a></li>
      </ul>
      <ul>
        <li><a href="petrolejove_lampy_012.html">6</a></li>
      </ul>
      <ul>
        <li><a href="petrolejove_lampy_013.html">7</a></li>
      </ul>
      <ul>
        <li><a href="petrolejove_lampy_014.html">8</a></li>
      </ul>
      <ul>
        <li><a href="petrolejove_lampy_015.html">9</a></li>
      </ul>
      <ul>
        <li><a href="petrolejove_lampy_016.html">10</a></li>
      </ul>
      <ul>
        <li><a href="petrolejove_lampy_017.html">11</a></li>
      </ul>
      <ul>
        <li><a href="petrolejove_lampy_018.html">12</a></li>
      </ul>
      <ul>
        <li><a href="petrolejove_lampy_019.html">13</a></li>
      </ul>
      <ul>
        <li><a href="petrolejove_lampy_020.html">14</a></li>
      </ul>
      <ul>
        <li><a href="petrolejove_lampy_021.html">15</a></li>
      </ul>
      <ul>
        <li><a href="petrolejove_lampy_022.html">16</a></li>
      </ul>
      <ul>
        <li><a href="petrolejove_lampy_023.html">17</a></li>
      </ul>
      <ul>
        <li><a href="petrolejove_lampy_024.html">18</a></li>
      </ul>
      <ul>
        <li><a href="petrolejove_lampy_025.html">19</a></li>
      </ul>
      <ul>
        <li><a href="petrolejove_lampy_026.html">20</a></li>
      </ul>
      <ul>
        <li><a href="petrolejove_lampy_027.html">21</a></li>
      </ul>
      <ul>
        <li><a href="petrolejove_lampy_028.html">22</a></li>
      </ul>
      <ul>
        <li><a href="petrolejove_lampy_029.html">23</a></li>
      </ul>
      <ul>
        <li><a href="petrolejove_lampy_030.html">24</a></li>
      </ul>
      <ul>
        <li><a href="petrolejove_lampy_031.html">25</a></li>
      </ul>
      <ul>
        <li><a href="petrolejove_lampy_032.html">26</a></li>
      </ul>
      <ul>
        <li><a href="petrolejove_lampy_033.html">27</a></li>
      </ul>
      <ul>
        <li><a href="petrolejove_lampy_034.html">28</a></li>
      </ul>
      <ul>
        <li><a href="petrolejove_lampy_035.html">29</a></li>
      </ul>
      <ul>
        <li><a href="petrolejove_lampy_036.html">30</a></li>
      </ul>
      <ul>
        <li><a href="petrolejove_lampy_037.html">31</a></li>
      </ul>
      <ul>
        <li><a href="petrolejove_lampy_038.html">32</a></li>
      </ul>
      <ul>
        <li><a href="petrolejove_lampy_039.html">33</a></li>
      </ul>
      <ul>
        <li><a href="petrolejove_lampy_040.html">ČÁST DRUHÁ
            SYTÝ U STOLU</a></li>
      </ul>
      <ul>
        <li><a href="petrolejove_lampy_041.html">2</a></li>
      </ul>
      <ul>
        <li><a href="petrolejove_lampy_042.html">3</a></li>
      </ul>
      <ul>
        <li><a href="petrolejove_lampy_043.html">4</a></li>
      </ul>
      <ul>
        <li><a href="petrolejove_lampy_044.html">5</a></li>
      </ul>
      <ul>
        <li><a href="petrolejove_lampy_045.html">6</a></li>
      </ul>
      <ul>
        <li><a href="petrolejove_lampy_046.html">7</a></li>
      </ul>
      <ul>
        <li><a href="petrolejove_lampy_047.html">8</a></li>
      </ul>
      <ul>
        <li><a href="petrolejove_lampy_048.html">9</a></li>
      </ul>
      <ul>
        <li><a href="petrolejove_lampy_049.html">10</a></li>
      </ul>
      <ul>
        <li><a href="petrolejove_lampy_050.html">11</a></li>
      </ul>
      <ul>
        <li><a href="petrolejove_lampy_051.html">12</a></li>
      </ul>
      <ul>
        <li><a href="petrolejove_lampy_052.html">13</a></li>
      </ul>
      <ul>
        <li><a href="petrolejove_lampy_053.html">14</a></li>
      </ul>
      <ul>
        <li><a href="petrolejove_lampy_054.html">15</a></li>
      </ul>
      <ul>
        <li><a href="petrolejove_lampy_055.html">16</a></li>
      </ul>
      <ul>
        <li><a href="petrolejove_lampy_056.html">17</a></li>
      </ul>
      <ul>
        <li><a href="petrolejove_lampy_057.html">18</a></li>
      </ul>
      <ul>
        <li><a href="petrolejove_lampy_058.html">19</a></li>
      </ul>
      <ul>
        <li><a href="petrolejove_lampy_059.html">20</a></li>
      </ul>
      <ul>
        <li><a href="petrolejove_lampy_060.html">21</a></li>
      </ul>
      <ul>
        <li><a href="petrolejove_lampy_061.html">22</a></li>
      </ul>
      <ul>
        <li><a href="petrolejove_lampy_062.html">ČÁST TŘETÍ
            LAMPY ZHASÍNAJÍ</a></li>
      </ul>
      <ul>
        <li><a href="petrolejove_lampy_063.html">2</a></li>
      </ul>
      <ul>
        <li><a href="petrolejove_lampy_064.html">3</a></li>
      </ul>
      <ul>
        <li><a href="petrolejove_lampy_065.html">4</a></li>
      </ul>
      <ul>
        <li><a href="petrolejove_lampy_066.html">5</a></li>
      </ul>
      <ul>
        <li><a href="petrolejove_lampy_067.html">6</a></li>
      </ul>
      <ul>
        <li><a href="petrolejove_lampy_068.html">7</a></li>
      </ul>
      <ul>
        <li><a href="petrolejove_lampy_069.html">8</a></li>
      </ul>
      <ul>
        <li><a href="petrolejove_lampy_070.html">9</a></li>
      </ul>
      <ul>
        <li><a href="petrolejove_lampy_071.html">10</a></li>
      </ul>
      <ul>
        <li><a href="petrolejove_lampy_072.html">11</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_025.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">20</span></h1>
        <p class="chunk" data-nb-ref-number="2" data-nb-words="25" data-nb-chars="153"><span class="idea" data-nb-ref-number="2" id="idea2" data-nb-words="25" data-nb-chars="153">Ráno na&nbsp;svatého Jana Nepomuckého se&nbsp;vypravil Kilián se&nbsp;Štěpkou na&nbsp;Vejrychovsko s&nbsp;gratulací. Anna neměla tak naspěch, šla tam sama téměř se&nbsp;samým večerem.</span></p>
        <p class="chunk" data-nb-ref-number="3" data-nb-words="56" data-nb-chars="348"><span class="idea" data-nb-ref-number="3" id="idea3" data-nb-words="56" data-nb-chars="348">Blížilo se&nbsp;jedno z&nbsp;oněch líbezných májových stmívání, kdy léto se&nbsp;zdá tak blízké, jako by&nbsp;ani už&nbsp;nikdy neměly přijít mrazivé větry a&nbsp;plískanice. Vánek přinášel od&nbsp;lesa vůni pryskyřice, louky houstly kvítím. Ještě před polednem trochu zapršelo, a&nbsp;tak byla cestička ke&nbsp;dvoru vlhká. Ptáci zpívali, v&nbsp;krůpějích rosy se&nbsp;třpytily poslední paprsky slunce.</span></p>
        <p class="chunk" data-nb-ref-number="4" data-nb-words="55" data-nb-chars="340"><span class="idea" data-nb-ref-number="4" id="idea4" data-nb-words="55" data-nb-chars="340">Pes několikrát vyštěkl, potom však Annu poznal a&nbsp;lísal se&nbsp;k&nbsp;ní, vrtěl ohonem. Schýlila svou dlouhou, přísnou postavu a&nbsp;pohladila mu&nbsp;srst nelaskavou rukou. Obešla žebřiňák se&nbsp;zablácenými koly, který stál právě přede dveřmi&nbsp;–&nbsp;nejspíš koně byli od&nbsp;něho odpřaženi před malou chvílí. Překročila práh, na&nbsp;němž byly přibity dvě podkovy pro štěstí.</span></p>
        <p class="chunk" data-nb-ref-number="5" data-nb-words="27" data-nb-chars="156"><span class="idea" data-nb-ref-number="5" id="idea5" data-nb-words="27" data-nb-chars="156">Pod nízkým stropem se&nbsp;válela oblaka modrého kouře, patrně tu&nbsp;otec i&nbsp;syn celé odpoledne pilně dýmali. Sedlák vstal a&nbsp;šel naproti sestře. Byl ve&nbsp;světnici sám.</span></p>
        <p class="chunk" data-nb-ref-number="6" data-nb-words="4" data-nb-chars="21"><span class="idea" data-nb-ref-number="6" id="idea6" data-nb-words="4" data-nb-chars="21">„Tak tě&nbsp;pěkně vítám!“</span></p>
        <p class="chunk" data-nb-ref-number="7" data-nb-words="54" data-nb-chars="349"><span class="idea" data-nb-ref-number="7" id="idea7" data-nb-words="54" data-nb-chars="349">Anna mu&nbsp;beze slova podala ruku a&nbsp;silně jí&nbsp;potřásla. Tímto významným potřesením bylo mezi sourozenci vyjádřeno všechno, co&nbsp;se&nbsp;týkalo dnešního svátku. Malina polkl knedlík slin, vysedlý ohryzek mu&nbsp;vyjel nahoru a&nbsp;opět spadl dolů. Díval se&nbsp;na&nbsp;sestru pichlavým, podezíravým pohledem. Anně se&nbsp;zdálo, že&nbsp;jeho oko je&nbsp;pokryto mázdrou nepochopitelného smutku.</span></p>
        <p class="chunk" data-nb-ref-number="8" data-nb-words="5" data-nb-chars="33"><span class="idea" data-nb-ref-number="8" id="idea8" data-nb-words="5" data-nb-chars="33">„Posaď se,“ řekl unaveným hlasem.</span></p>
        <p class="chunk" data-nb-ref-number="9" data-nb-words="171" data-nb-chars="967"><span class="idea" data-nb-ref-number="9" id="idea9" data-nb-words="171" data-nb-chars="967">Ostře se&nbsp;na&nbsp;něho zadívala. V&nbsp;šeru jí&nbsp;připadlo, jako by&nbsp;sebou jeho tvář několikrát křečovitě škubla. Co&nbsp;to&nbsp;s&nbsp;ním je? Od&nbsp;jisté doby nebyl již sedlák tím, kým býval. Měl prožloutlý a&nbsp;propadlý obličej, nedbal na&nbsp;sebe. Byl-li dřív málomluvný, teď se&nbsp;z&nbsp;něho stal hotový nemluva. Trápí ho&nbsp;něco? Či&nbsp;je&nbsp;snad nemocen? Anna neměla v&nbsp;úmyslu vyzvídat, ale tuze ráda by&nbsp;byla přišla všem těm věcem na&nbsp;kloub. Na&nbsp;svůj svátek je&nbsp;člověk přece jen náchylnější k&nbsp;sdílnosti než jindy. Neškodilo by, kdyby jí&nbsp;dnes některý z&nbsp;těch dvou samotářů otevřel srdce. Na&nbsp;statku se&nbsp;již delší čas děje něco nedobrého. Například Jan. Je&nbsp;pořád ještě svoboden, ač&nbsp;mu&nbsp;je&nbsp;už&nbsp;skoro sedmadvacet let. V&nbsp;tom věku je&nbsp;pořádný sedlák již dávno ženat a&nbsp;má&nbsp;děti. Celá léta nemá statek hospodyni. Jak to&nbsp;může vypadat s&nbsp;dvěma mužskými, kteří jsou vydáni na&nbsp;milost a&nbsp;nemilost děvečkám? Ovšem, bratrovi se&nbsp;ještě nechce na&nbsp;výměnek, ale Vejrychovsko je&nbsp;přece dost slušné hospodářství, aby se&nbsp;taková věc dala nějak vyřešit.</span></p>
        <p class="chunk" data-nb-ref-number="10" data-nb-words="6" data-nb-chars="33"><span class="idea" data-nb-ref-number="10" id="idea10" data-nb-words="6" data-nb-chars="33">„Kdepak je&nbsp;Jan?“ zeptala se&nbsp;Anna.</span></p>
        <p class="chunk" data-nb-ref-number="11" data-nb-words="22" data-nb-chars="127"><span class="idea" data-nb-ref-number="11" id="idea11" data-nb-words="22" data-nb-chars="127">Odpovědi se&nbsp;jí&nbsp;nedostalo, nebylo jí&nbsp;zapotřebí. Ten, o&nbsp;kterém byla právě řeč, otevřel dveře a&nbsp;otíral si&nbsp;na&nbsp;prahu zablácené boty.</span></p>
        <p class="chunk" data-nb-ref-number="12" data-nb-words="5" data-nb-chars="32"><span class="idea" data-nb-ref-number="12" id="idea12" data-nb-words="5" data-nb-chars="32">„Dobrý večer,“&nbsp;–&nbsp;pozdravil tetu.</span></p>
        <p class="chunk" data-nb-ref-number="13" data-nb-words="16" data-nb-chars="88"><span class="idea" data-nb-ref-number="13" id="idea13" data-nb-words="16" data-nb-chars="88">„Dobrý večer&nbsp;–&nbsp;a hodně zdraví a&nbsp;štěstí!“ Nevstala, jen k&nbsp;němu natáhla svou hubenou ruku.</span></p>
        <p class="chunk" data-nb-ref-number="14" data-nb-words="19" data-nb-chars="125"><span class="idea" data-nb-ref-number="14" id="idea14" data-nb-words="19" data-nb-chars="125">„No, děkuji pěkně,“ a&nbsp;potřásl jí&nbsp;jako prve starý Malina. Návštěvnice si&nbsp;povšimla, že&nbsp;mladíkův hlas zní poněkud melancholicky.</span></p>
        <p class="chunk" data-nb-ref-number="15" data-nb-words="5" data-nb-chars="39"><span class="idea" data-nb-ref-number="15" id="idea15" data-nb-words="5" data-nb-chars="39">„Snad abys rozsvítil,“ navrhoval starý.</span></p>
        <p class="chunk" data-nb-ref-number="16" data-nb-words="10" data-nb-chars="60"><span class="idea" data-nb-ref-number="16" id="idea16" data-nb-words="10" data-nb-chars="60">„Co byste rozsvěceli,“ namítala Anna, „i tak se&nbsp;dobře sedí.“</span></p>
        <p class="chunk" data-nb-ref-number="17" data-nb-words="25" data-nb-chars="161"><span class="idea" data-nb-ref-number="17" id="idea17" data-nb-words="25" data-nb-chars="161">Jan se&nbsp;však přece odšoural ke&nbsp;skříni, na&nbsp;níž stála petrolejová lampa, chvíli se&nbsp;otáčel okolo kamen a&nbsp;čistil cylindr. Sirka vzplanula modravým kmitavým plamínkem.</span></p>
        <p class="chunk" data-nb-ref-number="18" data-nb-words="31" data-nb-chars="187"><span class="idea" data-nb-ref-number="18" id="idea18" data-nb-words="31" data-nb-chars="187">Malina se&nbsp;rozhovořil o&nbsp;polích, o&nbsp;práci, jak se&nbsp;loni nevydařily brambory, bylo tuze vlhko, spousta toho ve&nbsp;sklepě shnila, ani prasata to&nbsp;nežrala. Pojednou v&nbsp;půli slova přestal, odplivl si.</span></p>
        <p class="chunk" data-nb-ref-number="19" data-nb-words="24" data-nb-chars="143"><span class="idea" data-nb-ref-number="19" id="idea19" data-nb-words="24" data-nb-chars="143">„Myslí na&nbsp;něco jiného,“ bystře zjišťovala Anna. „A copak dělá Pavel?“ zeptala se&nbsp;namátkou. „Ten už&nbsp;tu&nbsp;dlouho nebyl! Copak ho&nbsp;domů nic netáhne?“</span></p>
        <p class="chunk" data-nb-ref-number="20" data-nb-words="10" data-nb-chars="57"><span class="idea" data-nb-ref-number="20" id="idea20" data-nb-words="10" data-nb-chars="57">Otec se&nbsp;synem se&nbsp;na&nbsp;sebe podívali, ale žádný neodpověděl.</span></p>
        <p class="chunk" data-nb-ref-number="21" data-nb-words="32" data-nb-chars="204"><span class="idea" data-nb-ref-number="21" id="idea21" data-nb-words="32" data-nb-chars="204">Anna již chápala. Tak tedy Pavel! Pojednou jí&nbsp;připadlo, že&nbsp;je&nbsp;ve&nbsp;světnici neobvyklé ticho. Utkvěla očima na&nbsp;starodávných hodinách, které tu&nbsp;byly ještě z&nbsp;Krebsových časů. Jejich kyvadlo se&nbsp;nehýbalo. Stály.</span></p>
        <p class="chunk" data-nb-ref-number="22" data-nb-words="25" data-nb-chars="146"><span class="idea" data-nb-ref-number="22" id="idea22" data-nb-words="25" data-nb-chars="146">„Nejdou již od&nbsp;minulé neděle,“ rozpačitě vysvětloval Jan. „Chystám se&nbsp;do&nbsp;města k&nbsp;hodináři, ale teď máme zrovna moc práce. Také na&nbsp;to&nbsp;není nálada.“</span></p>
        <p class="chunk" data-nb-ref-number="23" data-nb-words="132" data-nb-chars="801"><span class="idea" data-nb-ref-number="23" id="idea23" data-nb-words="132" data-nb-chars="801">„Vida, nálada na&nbsp;to&nbsp;není! Jistě v&nbsp;tom je&nbsp;Pavel!“ usuzovala Anna. Teď už&nbsp;nesloužil tak daleko, byl posádkou někde na&nbsp;Moravě. Postupoval rychle, byl již dvě léta nadporučíkem. Och, Pavel! Stál asi mnoho peněz, ten Pavel. Kiliánové nebylo tajno, že&nbsp;jilemnickému poštmistrovi jsou z&nbsp;Vejrychovska čas od&nbsp;času donášeny pro Pavla dosti slušné peněžité zásilky. Patrně si&nbsp;ten chlapec žije na&nbsp;velké noze. Dělá za&nbsp;tátovy peníze kavalíra. Flámy, karty, holky a&nbsp;kdovíco ještě. Platí i&nbsp;za&nbsp;druhé. Musí rozhazovat, aby se&nbsp;jim vyrovnal. Možná, že&nbsp;proto ten rychlý postup. Ty&nbsp;úspěchy. Anna se&nbsp;zakabonila. To&nbsp;by&nbsp;byly drahé úspěchy! Milovala statek zarytě, jako miluje každý sedlák své hnízdo. Páše-li Pavel něco proti statku, pak je&nbsp;ovšem i&nbsp;jejím nepřítelem. „Ach,“ svitlo jí&nbsp;náhle, „možná, že&nbsp;se&nbsp;jen proto Jan nežení!“</span></p>
        <p class="chunk" data-nb-ref-number="24" data-nb-words="39" data-nb-chars="226"><span class="idea" data-nb-ref-number="24" id="idea24" data-nb-words="39" data-nb-chars="226">„Hádám, že&nbsp;tu&nbsp;nebyl aspoň čtyři roky,“ zeptala se&nbsp;Anna hezky zpříma. Tohle okolkování nikam nevede. Jaképak tajnůstkářství? Nejsem cizí. Jsem přece teta a&nbsp;sestra. A&nbsp;teď tu&nbsp;sedíme jen sami mezi sebou. Jen ať&nbsp;jdou s&nbsp;pravdou ven!</span></p>
        <p class="chunk" data-nb-ref-number="25" data-nb-words="22" data-nb-chars="141"><span class="idea" data-nb-ref-number="25" id="idea25" data-nb-words="22" data-nb-chars="141">Sedlák na&nbsp;ní&nbsp;ulpěl mrazivým pohledem. Odkašlal si. Přemýšlel o&nbsp;odpovědi. „Myslím,“ pravil pomalu a&nbsp;zdánlivě klidně, „že tomu tak dávno není.“</span></p>
        <p class="chunk" data-nb-ref-number="26" data-nb-words="52" data-nb-chars="305"><span class="idea" data-nb-ref-number="26" id="idea26" data-nb-words="52" data-nb-chars="305">„Docela jistě jsem ho&nbsp;už&nbsp;nejmíň čtyři roky neviděla,“ trvala Anna na&nbsp;svém. Byla ochotna se&nbsp;přít. Nedívala se&nbsp;na&nbsp;bratra, nýbrž na&nbsp;Jana. Ten chlapec se&nbsp;jí&nbsp;zřejmě neodvažoval pohlédnout do&nbsp;očí. Najednou měl plno práce u&nbsp;kamen. Harašil tam dřívím, sklapl víko velikého měděnce, nakonec vzal dýmku a&nbsp;vyšel ven.</span></p>
        <p class="chunk" data-nb-ref-number="27" data-nb-words="149" data-nb-chars="865"><span class="idea" data-nb-ref-number="27" id="idea27" data-nb-words="149" data-nb-chars="865">„Hleď,“ řekl Malina skoro vesele, „tamhle na&nbsp;prádelníku leží jeho poslední fotografie. Máš-li chuť, prohlédni si&nbsp;ji. Je&nbsp;pořád stejný. Pořád stejný mladíček. Toť se&nbsp;ví, až&nbsp;na&nbsp;ty&nbsp;vousy. Víš, že&nbsp;má&nbsp;před sebou kariéru? Kariéru! U&nbsp;pluku je&nbsp;zapsán mezi prvními. Sluší mu&nbsp;to, co&nbsp;říkáš? Kilián se&nbsp;mi&nbsp;tenkrát smál, když jsem ho&nbsp;nechtěl do&nbsp;té&nbsp;kadetky pustit. Byl jsem to&nbsp;ale starý hlupák! Kdopak je&nbsp;větším pánem než takový voják? Začátky jsou ovšem nákladné. Ti&nbsp;lidé tam, abych tak řekl, mezi sebou závodí, každý musí od&nbsp;sebe něco odhodit, aby nezůstal pozadu. Chudák, často jsme ho&nbsp;s&nbsp;Janem litovali! Ale vyhrál to, jen co&nbsp;je&nbsp;pravda. Má&nbsp;se&nbsp;k&nbsp;světu, nemůžeme si&nbsp;naříkat.“ Sedlák kázal stále vzrušeněji. Anně nebylo jasno, mluví-li ironicky, či&nbsp;zda je&nbsp;doopravdy synem tak nadšen. Tváře mu&nbsp;nezvykle planuly, oči zrovna žhnuly. Ne, ne, tomu všemu Anna ani dost málo nedůvěřovala.</span></p>
        <p class="chunk" data-nb-ref-number="28" data-nb-words="63" data-nb-chars="394"><span class="idea" data-nb-ref-number="28" id="idea28" data-nb-words="63" data-nb-chars="394">Prohlížela si&nbsp;fotografii ve&nbsp;světle petrolejky. Nu, že&nbsp;by&nbsp;to&nbsp;byl opravdu nějaký mladíček, to&nbsp;není. To&nbsp;se&nbsp;tatík asi trochu plete. Mladíčkové nemívají taková vysoká, blysknavá čela a&nbsp;prořidlé vlasy. Navoskovaný knír ho&nbsp;dělá hodně starým, toho mladíčka. Že&nbsp;by&nbsp;byl bratr tak slepý? Zkoumavě se&nbsp;podívala z&nbsp;fotografie na&nbsp;sedláka. Ten však mlčel a&nbsp;jen bouřlivě dýmal, obličej měl zcela neproniknutelný.</span></p>
        <p class="chunk" data-nb-ref-number="29" data-nb-words="98" data-nb-chars="594"><span class="idea" data-nb-ref-number="29" id="idea29" data-nb-words="98" data-nb-chars="594">„Bratr se&nbsp;docela jistě nemýlí,“ usuzovala stavitelka, „není tak dětinský, aby věřil tomu, co&nbsp;říká. Je&nbsp;to&nbsp;asi jen hrozný, šibeniční způsob žertování.“ Jan se&nbsp;vrátil ze&nbsp;dvorka, kde beztoho neměl co&nbsp;pohledávat, a&nbsp;zřejmě se&nbsp;polekal, když spatřil, že&nbsp;teta třímá v&nbsp;ruce Pavlovu fotografii. Pak se&nbsp;jeho pohled svezl na&nbsp;otce, jako by&nbsp;se&nbsp;ho&nbsp;na&nbsp;něco ptal. Oči starého posupně mlčely. Anna Kiliánová, ostražitá a&nbsp;pečlivá pozorovatelka, obrátila teď podobiznu na&nbsp;rub. Stálo tam: „Oberleutnant Paul Malina, Olmütz, 3. Februar 1890.“ Je&nbsp;to&nbsp;tedy obrázek z&nbsp;letošního roku! A&nbsp;kluk píše po&nbsp;německu. Opět novinka.</span></p>
        <p class="chunk" data-nb-ref-number="30" data-nb-words="50" data-nb-chars="302"><span class="idea" data-nb-ref-number="30" id="idea30" data-nb-words="50" data-nb-chars="302">„Musíš povážit, že&nbsp;je&nbsp;rakouským důstojníkem,“ vysvětloval Malina sestře. A&nbsp;začal bez přechodu opět mluvit o&nbsp;polích, vyprávěl o&nbsp;tom, že&nbsp;je&nbsp;třeba odprodat asi tři kusy dobytka, prý se&nbsp;nevyplácí je&nbsp;krmit, po&nbsp;mléku a&nbsp;másle není poptávka. Píce je&nbsp;drahá. Fotografie v&nbsp;rukou Anny Kiliánové se&nbsp;malounko chvěla.</span></p>
        <p class="chunk" data-nb-ref-number="31" data-nb-words="51" data-nb-chars="289"><span class="idea" data-nb-ref-number="31" id="idea31" data-nb-words="51" data-nb-chars="289">„Půjdu,“ řekla po&nbsp;chvíli, když rozhovor byl čím dál trapnější. Vstávala toporně, v&nbsp;páteři cítila mravenčení. Jímala ji&nbsp;tajná hrůza z&nbsp;toho, co&nbsp;se&nbsp;zde dělo. Jen si&nbsp;tedy mlčte, vy&nbsp;dva, mlčte si, vím už&nbsp;dost, vím už&nbsp;víc, než si&nbsp;myslíte! Dojista věděla mnoho, ani zdaleka však nevěděla všechno.</span></p>
        <p class="chunk" data-nb-ref-number="32" data-nb-words="13" data-nb-chars="83"><span class="idea" data-nb-ref-number="32" id="idea32" data-nb-words="13" data-nb-chars="83">„Doprovodím tě,“ rozhodl se&nbsp;neočekávaně starý Malina, „je tam asi už&nbsp;důkladně tma.“</span></p>
        <p class="chunk" data-nb-ref-number="33" data-nb-words="58" data-nb-chars="360"><span class="idea" data-nb-ref-number="33" id="idea33" data-nb-words="58" data-nb-chars="360">„Aj, aj, tak tedy přece?“ podivila se&nbsp;Anna jeho dvornosti. Bratr jí&nbsp;jistě nenabídl doprovod jen tak pro nic za&nbsp;nic. Nebyl zvyklý ji&nbsp;vyprovázet. Neprotestovala. Skoro pospíchala, aby už&nbsp;byla ze&nbsp;světnice, aby zadržovaný proud přiznání konečně vytryskl. Nebyla to&nbsp;zvědavost. Byla to&nbsp;žízeň po&nbsp;zlé pravdě. Venku však bylo doopravdy již tma. Na&nbsp;obloze zářily hvězdy.</span></p>
        <p class="chunk" data-nb-ref-number="34" data-nb-words="24" data-nb-chars="146"><span class="idea" data-nb-ref-number="34" id="idea34" data-nb-words="24" data-nb-chars="146">Chvíli kráčeli mlčky jeden za&nbsp;druhým. Teprve potom, když se&nbsp;blížili k&nbsp;silnici a&nbsp;pěšina se&nbsp;rozšířila v&nbsp;cestu, začal sedlák hovořit tlumeným hlasem.</span></p>
        <p class="chunk" data-nb-ref-number="35" data-nb-words="88" data-nb-chars="466"><span class="idea" data-nb-ref-number="35" id="idea35" data-nb-words="88" data-nb-chars="466">„Tu fotografii nám Pavel neposlal, on&nbsp;ji&nbsp;s&nbsp;sebou přivezl. Byl u&nbsp;nás před týdnem. Toť se&nbsp;ví, nikde se&nbsp;neukazoval, byl tu&nbsp;jen na&nbsp;skok.“ A&nbsp;pak, po&nbsp;delší přestávce, zatímco Anna skoro nedýchala: „Nechtělo se&nbsp;mi&nbsp;mluvit o&nbsp;tom před Janem. Jan se&nbsp;teď snadno rozhněvá, zmíní-li se&nbsp;mu&nbsp;člověk o&nbsp;tom&nbsp;–&nbsp;klackovi. Má&nbsp;proč, toť se&nbsp;ví. Nač ho&nbsp;dráždit? Život je&nbsp;tak dost těžký. Abys rozuměla&nbsp;–&nbsp;není vyloučeno, že&nbsp;se&nbsp;jednou octneme na&nbsp;mizině. Neslyšela jsi snad už&nbsp;o&nbsp;tom něco zpívat?“</span></p>
        <p class="chunk" data-nb-ref-number="36" data-nb-words="17" data-nb-chars="112"><span class="idea" data-nb-ref-number="36" id="idea36" data-nb-words="17" data-nb-chars="112">Zavrtěla záporně hlavou. Hrdlo měla stažené úzkostí, při nejlepší vůli by&nbsp;ze&nbsp;sebe nebyla dokázala vyrazit slovo.</span></p>
        <p class="chunk" data-nb-ref-number="37" data-nb-words="63" data-nb-chars="359"><span class="idea" data-nb-ref-number="37" id="idea37" data-nb-words="63" data-nb-chars="359">„Tak o&nbsp;tom brzy uslyšíš. Takové věci se&nbsp;neutají. Hotové peníze jsou dávno pryč. Vytahal jsem všechno, a&nbsp;ještě to&nbsp;nestačí. Teď&nbsp;– možná&nbsp;–&nbsp;budeme musit dvůr zadlužit, nebudeme-li mu&nbsp;chtít zkazit tu&nbsp;jeho kariéru. Tentokrát to&nbsp;je&nbsp;směnka. Podepsali jsme ji, jinak by&nbsp;musil kvitovat. Prohlásil, že&nbsp;se&nbsp;zastřelí. Možná, že&nbsp;by&nbsp;to&nbsp;byl neudělal&nbsp;–&nbsp;ale co&nbsp;jsme měli dělat?“</span></p>
        <p class="chunk" data-nb-ref-number="38" data-nb-words="45" data-nb-chars="253"><span class="idea" data-nb-ref-number="38" id="idea38" data-nb-words="45" data-nb-chars="253">Anna Kiliánová kráčela rychle, jako by&nbsp;jí&nbsp;nasadil ostruhy. Bylo jí, jako by&nbsp;jí&nbsp;v&nbsp;zádech seděl neviditelný jezdec. Pryč&nbsp;–&nbsp;pryč&nbsp;–&nbsp;pryč! Cítila, jak se&nbsp;jí&nbsp;krev žene do&nbsp;hlavy. Kolena se&nbsp;jí&nbsp;podlamovala. Stávalo se&nbsp;jí&nbsp;to&nbsp;vždycky v&nbsp;chvíli největšího rozčilení.</span></p>
        <p class="chunk" data-nb-ref-number="39" data-nb-words="135" data-nb-chars="756"><span class="idea" data-nb-ref-number="39" id="idea39" data-nb-words="135" data-nb-chars="756">„Kdybychom si&nbsp;byli za&nbsp;lepších let něco nenašetřili, leželi bychom již dávno. Anno&nbsp;–&nbsp;tady bývalo opravdu mnoho peněz! Ani nevíš. Snad jsme byli příliš velcí skrblíci a&nbsp;pánbůh nás potrestal. Pavel nás ujišťoval,“ hlas se&nbsp;mu&nbsp;zadrhl, „že se&nbsp;to&nbsp;nebude musit platit, někdo jiný mu&nbsp;prý je&nbsp;také dlužen a&nbsp;do&nbsp;té&nbsp;doby svůj dluh vyrovná. Ale my,“ zašeptal, „já a&nbsp;Jan, mu&nbsp;už&nbsp;nevěříme. On&nbsp;lže. Tolikrát nás už&nbsp;obelhal! Já&nbsp;myslím, že&nbsp;asi tak za&nbsp;tři měsíce to&nbsp;ta&nbsp;olomoucká banka pošle sem na&nbsp;spořitelnu. Tvůj muž to&nbsp;pak dostane do&nbsp;ruky.“ Starý stál a&nbsp;škrabal se&nbsp;v&nbsp;týle, aby zakryl své vzrušení. Několikrát truchlivě zakýval hlavou. Ještě se&nbsp;zahleděl do&nbsp;sestřina obličeje v&nbsp;záři pouliční lucerny, aby se&nbsp;přesvědčil, jak na&nbsp;ni&nbsp;ta&nbsp;zpráva účinkovala, pak se&nbsp;obrátil k&nbsp;odchodu.</span></p>
        <p class="chunk" data-nb-ref-number="40" data-nb-words="94" data-nb-chars="564"><span class="idea" data-nb-ref-number="40" id="idea40" data-nb-words="94" data-nb-chars="564">Kilián to&nbsp;dostane do&nbsp;ruky! To&nbsp;bylo ze&nbsp;všeho to&nbsp;nejhorší. Muž se&nbsp;to&nbsp;doví! Ne&nbsp;snad, že&nbsp;by&nbsp;byl stavitel s&nbsp;dvorskými na&nbsp;kordy, ale nikdy si&nbsp;dobře nerozuměli. Kilián nemiloval sedláky. Nazýval je&nbsp;neplatiči, tvrdil, že&nbsp;si&nbsp;pro krejcar nechají koleno vrtat. Měl s&nbsp;nimi jakési stavitelské zkušenosti. Pak tu&nbsp;byla ještě nepřeklenutelná propast mezi městským a&nbsp;venkovským člověkem. Och, kéž by&nbsp;to&nbsp;bylo možné před ním utajit! Šlo o&nbsp;hanbu její vlastní rodiny. Kilián bude triumfovat nad mocným kdysi statkem. On&nbsp;šel vzhůru, Vejrychovsko upadalo. To&nbsp;se&nbsp;nemělo nikdy, nikdy stát!</span></p>
        <p class="chunk" data-nb-ref-number="41" data-nb-words="55" data-nb-chars="311"><span class="idea" data-nb-ref-number="41" id="idea41" data-nb-words="55" data-nb-chars="311">Klopýtla, dívala se&nbsp;na&nbsp;špičky svých obrovských bot, rty se&nbsp;jí&nbsp;pohybovaly, jako by&nbsp;bránila své lidi, lidi ze&nbsp;selského, před celým městečkem. Ano, ovšem, městečko také všechno zví o&nbsp;tom hazardníkovi, o&nbsp;tom mizerném floutkovi v&nbsp;uniformě! Kdyby ho&nbsp;tak teď Anna měla při ruce, kdyby ho&nbsp;tak dostala do&nbsp;svých spárů – –</span></p>
        <p class="chunk" data-nb-ref-number="42" data-nb-words="64" data-nb-chars="412"><span class="idea" data-nb-ref-number="42" id="idea42" data-nb-words="64" data-nb-chars="412">Když se&nbsp;jednoho srpnového odpoledne, asi za&nbsp;čtvrt roku po&nbsp;nepodařené sváteční gratulaci, Kilián vrátil z&nbsp;města trochu předčasně, a&nbsp;zastaviv se&nbsp;prkenně u&nbsp;dveří, utkvěl na&nbsp;Anně překvapenýma, vyboulenýma očima, věděla, o&nbsp;čem jí&nbsp;bude svým rozvláčným, pedantským způsobem vykládat. Znala ho&nbsp;tak dobře! Byla to&nbsp;pro ni&nbsp;hrozná rána. Pořád čekala, až&nbsp;dopadne, počítala měsíce, počítala týdny, až&nbsp;se&nbsp;konečně přece dočkala.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_027.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>