<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="3">
    <meta name="apple-mobile-web-app-capable" content="yes">
    <title>3</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_008.html">
    <link rel="next" href="./petrolejove_lampy_010.html">
    <meta name="nb-order" content="3">
    <link rel="self" href="petrolejove_lampy_009.html">
    <meta name="nb-identifier" content="havlicek-petrolejove-lampy-8fb1618">
    <meta name="nb-role" content="chapter">
  </head>
  <body class="nb-role-chapter nb-custom-style" data-nb-words="1093" data-nb-chars="6903">
    <nav role="doc-toc">
      <li><a href="petrolejove_lampy_007.html">ČÁST PRVNÍ
          LAMPY SVÍTÍ A PROSTÍRÁ SE</a></li>
      <li><a href="petrolejove_lampy_008.html">2</a></li>
      <li><a href="petrolejove_lampy_009.html">3</a></li>
      <li><a href="petrolejove_lampy_010.html">4</a></li>
      <li><a href="petrolejove_lampy_011.html">5</a></li>
      <li><a href="petrolejove_lampy_012.html">6</a></li>
      <li><a href="petrolejove_lampy_013.html">7</a></li>
      <li><a href="petrolejove_lampy_014.html">8</a></li>
      <li><a href="petrolejove_lampy_015.html">9</a></li>
      <li><a href="petrolejove_lampy_016.html">10</a></li>
      <li><a href="petrolejove_lampy_017.html">11</a></li>
      <li><a href="petrolejove_lampy_018.html">12</a></li>
      <li><a href="petrolejove_lampy_019.html">13</a></li>
      <li><a href="petrolejove_lampy_020.html">14</a></li>
      <li><a href="petrolejove_lampy_021.html">15</a></li>
      <li><a href="petrolejove_lampy_022.html">16</a></li>
      <li><a href="petrolejove_lampy_023.html">17</a></li>
      <li><a href="petrolejove_lampy_024.html">18</a></li>
      <li><a href="petrolejove_lampy_025.html">19</a></li>
      <li><a href="petrolejove_lampy_026.html">20</a></li>
      <li><a href="petrolejove_lampy_027.html">21</a></li>
      <li><a href="petrolejove_lampy_028.html">22</a></li>
      <li><a href="petrolejove_lampy_029.html">23</a></li>
      <li><a href="petrolejove_lampy_030.html">24</a></li>
      <li><a href="petrolejove_lampy_031.html">25</a></li>
      <li><a href="petrolejove_lampy_032.html">26</a></li>
      <li><a href="petrolejove_lampy_033.html">27</a></li>
      <li><a href="petrolejove_lampy_034.html">28</a></li>
      <li><a href="petrolejove_lampy_035.html">29</a></li>
      <li><a href="petrolejove_lampy_036.html">30</a></li>
      <li><a href="petrolejove_lampy_037.html">31</a></li>
      <li><a href="petrolejove_lampy_038.html">32</a></li>
      <li><a href="petrolejove_lampy_039.html">33</a></li>
      <li><a href="petrolejove_lampy_040.html">ČÁST DRUHÁ
          SYTÝ U STOLU</a></li>
      <li><a href="petrolejove_lampy_041.html">2</a></li>
      <li><a href="petrolejove_lampy_042.html">3</a></li>
      <li><a href="petrolejove_lampy_043.html">4</a></li>
      <li><a href="petrolejove_lampy_044.html">5</a></li>
      <li><a href="petrolejove_lampy_045.html">6</a></li>
      <li><a href="petrolejove_lampy_046.html">7</a></li>
      <li><a href="petrolejove_lampy_047.html">8</a></li>
      <li><a href="petrolejove_lampy_048.html">9</a></li>
      <li><a href="petrolejove_lampy_049.html">10</a></li>
      <li><a href="petrolejove_lampy_050.html">11</a></li>
      <li><a href="petrolejove_lampy_051.html">12</a></li>
      <li><a href="petrolejove_lampy_052.html">13</a></li>
      <li><a href="petrolejove_lampy_053.html">14</a></li>
      <li><a href="petrolejove_lampy_054.html">15</a></li>
      <li><a href="petrolejove_lampy_055.html">16</a></li>
      <li><a href="petrolejove_lampy_056.html">17</a></li>
      <li><a href="petrolejove_lampy_057.html">18</a></li>
      <li><a href="petrolejove_lampy_058.html">19</a></li>
      <li><a href="petrolejove_lampy_059.html">20</a></li>
      <li><a href="petrolejove_lampy_060.html">21</a></li>
      <li><a href="petrolejove_lampy_061.html">22</a></li>
      <li><a href="petrolejove_lampy_062.html">ČÁST TŘETÍ
          LAMPY ZHASÍNAJÍ</a></li>
      <li><a href="petrolejove_lampy_063.html">2</a></li>
      <li><a href="petrolejove_lampy_064.html">3</a></li>
      <li><a href="petrolejove_lampy_065.html">4</a></li>
      <li><a href="petrolejove_lampy_066.html">5</a></li>
      <li><a href="petrolejove_lampy_067.html">6</a></li>
      <li><a href="petrolejove_lampy_068.html">7</a></li>
      <li><a href="petrolejove_lampy_069.html">8</a></li>
      <li><a href="petrolejove_lampy_070.html">9</a></li>
      <li><a href="petrolejove_lampy_071.html">10</a></li>
      <li><a href="petrolejove_lampy_072.html">11</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">3</span></h1>
        <p class="chunk" data-nb-ref-number="2" data-nb-words="13" data-nb-chars="89"><span class="idea" data-nb-ref-number="2" id="idea2" data-nb-words="13" data-nb-chars="89">Anna Kiliánová pocházela ze&nbsp;dvora zvaného Vejrychovsko a&nbsp;byla sestra sedláka Jana Maliny.</span></p>
        <p class="chunk" data-nb-ref-number="3" data-nb-words="55" data-nb-chars="353"><span class="idea" data-nb-ref-number="3" id="idea3" data-nb-words="55" data-nb-chars="353">Vejrychovsko stojí nedaleko martinického lesa a&nbsp;je&nbsp;vzdáleno asi osm minut od&nbsp;posledního jilemnického stavení. Vypráví se, že&nbsp;na&nbsp;místě dnešního dvora stávala před dávnými lety tvrz, v&nbsp;níž sídlil zeman Vejrych, Vejrych z&nbsp;dob zapomenutých rodů na&nbsp;jilemnickém hřbitově, ba&nbsp;z&nbsp;dob ještě mnohem, mnohem starších. Byl to&nbsp;Vejrych-kouzelník a&nbsp;měl spolek s&nbsp;čertem.</span></p>
        <p class="chunk" data-nb-ref-number="4" data-nb-words="90" data-nb-chars="588"><span class="idea" data-nb-ref-number="4" id="idea4" data-nb-words="90" data-nb-chars="588">Jilemnická předhistorie počíná Vejrychem a&nbsp;týká se&nbsp;ho&nbsp;valná část všech místních strašidelných pověstí. Jedna z&nbsp;nejznámějších je&nbsp;pověst o&nbsp;regimentu vojáků, který měl čaroděj vždycky k&nbsp;ruce a&nbsp;k&nbsp;němuž si&nbsp;pomáhal velmi jednoduchým způsobem: zaklepal kouzelným proutkem na&nbsp;měděnec, v&nbsp;kterém máčel otruby, a&nbsp;vojáci jeden za&nbsp;druhým vyskákali. Jejich plukovník si&nbsp;věru nemusil dělat starost, kam je&nbsp;po&nbsp;cvičení uloží. Stačilo další malé švihnutí proutkem a&nbsp;vojáci se&nbsp;vrátili do&nbsp;měděnce, stali se&nbsp;opět otrubami. K&nbsp;čemu potřeboval Vejrych vojáky, není známo, nejspíš měl trochu tvrdohlavé robotníky.</span></p>
        <p class="chunk" data-nb-ref-number="5" data-nb-words="38" data-nb-chars="258"><span class="idea" data-nb-ref-number="5" id="idea5" data-nb-words="38" data-nb-chars="258">Všemožným způsobem čaroval Vejrych, z&nbsp;různých spletitých situací mu&nbsp;pomohl kouzelný proutek, tvrz byla místem nevyléčitelných pekelných rejdů a&nbsp;hrůz. Peněz měl ovšem habaděj, neboť mu&nbsp;jeho přátelé, jimž se&nbsp;upsal krví, vždy zavčas dodávali své pekelné dukáty.</span></p>
        <p class="chunk" data-nb-ref-number="6" data-nb-words="63" data-nb-chars="418"><span class="idea" data-nb-ref-number="6" id="idea6" data-nb-words="63" data-nb-chars="418">Společenství s&nbsp;čerty mělo však také jisté nevýhody. Vejrych musil zůstat celý život starým mládencem&nbsp;–&nbsp;tak zněly podmínky&nbsp;–&nbsp;neboť strýček satan mu&nbsp;chystal svou sestru za&nbsp;nevěstu. Potom, když smluvená lhůta vypršela, byla ovšem jeho smrt nikoli obyčejnou lidskou smrtí, nýbrž strašlivým pekelným sňatkem, sňatkem o&nbsp;třinácti kočárech. Dvanáct kočárů, plných ďáblů, v&nbsp;třináctém sám zeman Vejrych se&nbsp;svou rohatou nevěstou.</span></p>
        <p class="chunk" data-nb-ref-number="7" data-nb-words="156" data-nb-chars="994"><span class="idea" data-nb-ref-number="7" id="idea7" data-nb-words="156" data-nb-chars="994">Ó&nbsp;té&nbsp;temné noci, noci bezhvězdné, již má&nbsp;dětská fantazie tak dobře znala, kdy kočáry hrčely jeden za&nbsp;druhým přes městečko ke&nbsp;Koptíkově hati! V&nbsp;té&nbsp;noci se&nbsp;vyznamenala bába Strouhalka, nesmrtelná bába Strouhalka z&nbsp;Jilmu, která si&nbsp;umínila, že&nbsp;ubohou zemanskou duši vyrve věčnému zatracení navzdory celému peklu. Stála na&nbsp;kamenném mostě přes Jilemku, schována pod sochou svatého Jana Nepomuckého, drmolila modlitbu za&nbsp;modlitbou a&nbsp;počítala kočáry&nbsp;–&nbsp;jedenáctý&nbsp;–&nbsp;dvanáctý&nbsp;–&nbsp;třináctý. V&nbsp;té&nbsp;chvíli vyskočila, hodila posvěcenou cihlou — a&nbsp;trefila! Rachot hromu, fialové blesky, sirný dým, a&nbsp;všechno to&nbsp;tam, na&nbsp;kamenném zábradlí mostu se&nbsp;třepotá bílá holubička, třikrát, právě třikrát zakrouží nad Strouhalčinou hlavou. Strouhalka klečí před svatým Janem a&nbsp;děkuje pánubohu, že&nbsp;jí&nbsp;byl v&nbsp;jejím nebezpečném podniku nápomocen, zatímco v&nbsp;tvrzi leží mrtvý Vejrych s&nbsp;krvavou ranou uprostřed čela a&nbsp;rána mokvá. Přestože svíce zhasly, je&nbsp;tu&nbsp;světlo jako v&nbsp;pravé poledne a&nbsp;mrtvý kouzelník se&nbsp;usmívá nebeským úsměvem.</span></p>
        <p class="chunk" data-nb-ref-number="8" data-nb-words="69" data-nb-chars="415"><span class="idea" data-nb-ref-number="8" id="idea8" data-nb-words="69" data-nb-chars="415">Po&nbsp;Vejrychově smrti&nbsp;–&nbsp;tak praví pověst&nbsp;–&nbsp;ďáblové ze&nbsp;msty tvrz ze&nbsp;čtyř stran zapálili, ale komnata s&nbsp;mrtvolou zůstala neporušena. Tělo bylo pak pochováno na&nbsp;rozkaz báby Strouhalky, jíž byl ten nápad vnuknut milostí boží, do&nbsp;hrobu bez jména. Dodnes ukazují u&nbsp;Malinova dvora stodolu, jejíž jedna stěna je&nbsp;postavena z&nbsp;ohořelých kvádrů, v&nbsp;těch kvádrech je&nbsp;místy vidět otvory bývalých střílen. Říká se&nbsp;jí&nbsp;čertova stodola.</span></p>
        <p class="chunk" data-nb-ref-number="9" data-nb-words="24" data-nb-chars="145"><span class="idea" data-nb-ref-number="9" id="idea9" data-nb-words="24" data-nb-chars="145">Sedlák Malina ovšem nezdědil pekelné dukáty, ty&nbsp;–&nbsp;bůhvíkam se&nbsp;poděly. K&nbsp;vzniku Malinova jmění se&nbsp;víže jiná vzpomínka, ale ta&nbsp;již není legendární.</span></p>
        <p class="chunk" data-nb-ref-number="10" data-nb-words="50" data-nb-chars="382"><span class="idea" data-nb-ref-number="10" id="idea10" data-nb-words="50" data-nb-chars="382">Po&nbsp;napoleonských válkách zbohatlo mnoho jilemnických měšťanů plátenictvím, mezi nimi Bulušek, bydlící v&nbsp;chalupě nedaleko Vejrychovska, které měl tehdy v&nbsp;majetku jakýsi Krebs. Vlastní dědeček Štěpánky Kiliánové, Antonín Malina, byl u&nbsp;Krebsů na&nbsp;Vejrychovsku čeledínem. Zbohatlík Bulušek rozmnožoval své jmění lichvařením, půjčoval na&nbsp;nekřesťanský úrok. Byl vdovec, samotář a&nbsp;bezdětek.</span></p>
        <p class="chunk" data-nb-ref-number="11" data-nb-words="82" data-nb-chars="465"><span class="idea" data-nb-ref-number="11" id="idea11" data-nb-words="82" data-nb-chars="465">Ústní podání praví, že&nbsp;tento Bulušek měl ve&nbsp;světnici dubovou, železem kovanou truhlu, v&nbsp;níž schráněl svůj lup v&nbsp;podobě zlatých a&nbsp;stříbrných mincí, a&nbsp;že&nbsp;se&nbsp;od&nbsp;této truhly třeba celý den ani nehnul. Seděl na&nbsp;ní, ozbrojen až&nbsp;po&nbsp;zuby ze&nbsp;strachu před zloději. Byl tak lakomý jako lakomci v&nbsp;pohádkách, šetřil i&nbsp;na&nbsp;vlastní hubě a&nbsp;chudákovi by&nbsp;byl nedal zadarmo ani findu. Nu, milý Bulušek se&nbsp;na&nbsp;konci svého života přepodivným způsobem zbláznil — začal svůj mamon rozdávat.</span></p>
        <p class="chunk" data-nb-ref-number="12" data-nb-words="84" data-nb-chars="517"><span class="idea" data-nb-ref-number="12" id="idea12" data-nb-words="84" data-nb-chars="517">Vlastně nikoli rozdávat, nýbrž rozhazovat. Čeledín Malina od&nbsp;Krebsů byl jedním z&nbsp;prvních, kteří se&nbsp;šťastnou náhodou domakali Buluškova podivínství, a&nbsp;nejvíce z&nbsp;něho těžil. Zjistil, že&nbsp;stařec vychází na&nbsp;toulky do&nbsp;martinického lesa, což nikdy předtím nečinil. Vrtalo mu&nbsp;to&nbsp;hlavou a&nbsp;dal se&nbsp;opatrně za&nbsp;ním. Na&nbsp;odlehlé pasece nedaleko Javorka spatřil, jak Bulušek chodí od&nbsp;pařezu k&nbsp;pařezu, na&nbsp;každý klade zlaťák a&nbsp;podšitě se&nbsp;při tom usmívá. Malina se&nbsp;kradl za&nbsp;starcem, který neviděl neslyšel, a&nbsp;shraboval zlaťáky z&nbsp;pařezů.</span></p>
        <p class="chunk" data-nb-ref-number="13" data-nb-words="44" data-nb-chars="254"><span class="idea" data-nb-ref-number="13" id="idea13" data-nb-words="44" data-nb-chars="254">Tak Bulušek učinil svým dědicem les a&nbsp;Malina se&nbsp;učinil dědicem lesa. Jak lichvář své mince po&nbsp;pařezech rozdílel, tak mu&nbsp;jich v&nbsp;patách ubývalo. Vyprázdnil kapsy a&nbsp;šel si&nbsp;pro novou zásobu. Malina už&nbsp;do&nbsp;dvora na&nbsp;práci nešel, špehovat blázna bylo výnosnější.</span></p>
        <p class="chunk" data-nb-ref-number="14" data-nb-words="42" data-nb-chars="254"><span class="idea" data-nb-ref-number="14" id="idea14" data-nb-words="42" data-nb-chars="254">Není známo, jak často sbíral Malina zlaťáky na&nbsp;pařezech, jisté však je, že&nbsp;když starý Bulušek zakrátko potom zemřel, jmění po&nbsp;něm zůstalo pramálo, zato se&nbsp;však stala věc nad jiné nepochopitelná: chudý čeledín od&nbsp;Krebsů koupil za&nbsp;hotové statek svého pána.</span></p>
        <p class="chunk" data-nb-ref-number="15" data-nb-words="83" data-nb-chars="527"><span class="idea" data-nb-ref-number="15" id="idea15" data-nb-words="83" data-nb-chars="527">Antonín Malina, lovec zlaťáků, měl tři děti: Antonína, Jana a&nbsp;Annu. Antonín předčasně zemřel a&nbsp;dědicem statku se&nbsp;stal Jan. Anna byla bohatou nevěstou, přesto však zůstala neprovdána až&nbsp;do&nbsp;svých dvaatřiceti let, tak dlouho, dokud se&nbsp;v&nbsp;městečku neobjevil Kilián. Patrně nebyla zvlášť půvabná, a&nbsp;pak&nbsp;–&nbsp;město se&nbsp;dívalo s&nbsp;jistým opovržením na&nbsp;novopečené majitele Vejrychovska. Přece jen tu&nbsp;trochu vadila ta&nbsp;podezřelá historie Buluškova mamonu. Tehdy byli lidé na&nbsp;sebe ještě náramně přísní a&nbsp;nezbavovali se&nbsp;tak lehce svých předsudků.</span></p>
        <p class="chunk" data-nb-ref-number="16" data-nb-words="83" data-nb-chars="528"><span class="idea" data-nb-ref-number="16" id="idea16" data-nb-words="83" data-nb-chars="528">Kilián nebyl vybíravý. Chtěl se&nbsp;v&nbsp;životě něčeho dopracovat a&nbsp;potřeboval k&nbsp;tomu peníze. Měl už&nbsp;také leccos za&nbsp;sebou, prožil prý velmi dobrodružné mládí. Bylo mu&nbsp;šestatřicet let. Pepka Stínilová tvrdí, že&nbsp;přišel do&nbsp;městečka s&nbsp;vandrovním rancem na&nbsp;zádech, v&nbsp;roztřepaných kalhotách, člověk neznámý, bez přátel, bez známostí. Takovým způsobem se&nbsp;ovšem v&nbsp;Jilemnici odjaktěživa mluvilo o&nbsp;všech přistěhovalcích, kteří se&nbsp;tu&nbsp;později domohli jmění. Zvlášť když nepocházeli z&nbsp;hor, nýbrž z&nbsp;kraje, z&nbsp;rovin. Byli to&nbsp;cizáci, nebo také krajáci.</span></p>
        <p class="chunk" data-nb-ref-number="17" data-nb-words="116" data-nb-chars="715"><span class="idea" data-nb-ref-number="17" id="idea17" data-nb-words="116" data-nb-chars="715">Podle všeho bylo tenkrát v&nbsp;zjevu a&nbsp;v&nbsp;chování stavitele Kiliána jakési kouzlo a&nbsp;jakási síla. Ačkoli byl nejen cizák, nýbrž dokonce i&nbsp;kraják, bylo mu&nbsp;to&nbsp;kupodivu brzy odpuštěno. Hračkou přemohl odpor, který k&nbsp;němu zpočátku měli jako k&nbsp;manželu Malinovy dcery, a&nbsp;stoupal s&nbsp;jejím věnem v&nbsp;kapse závratnou rychlostí na&nbsp;jilemnickém nebi, až&nbsp;se&nbsp;stal hvězdou první velikosti. Možná, že&nbsp;mu&nbsp;také cestu k&nbsp;úspěchu uvolnila tchánova smrt. Antonín Malina zemřel za&nbsp;necelý rok po&nbsp;dceřině svatbě. Za&nbsp;ním šli do&nbsp;hrobu jeden za&nbsp;druhým pamětníci jeho nenadálého zbohatnutí. Nová generace, náchylná k&nbsp;tomu, hledat v&nbsp;oněch dávných událostech spíš prvek romantický, neměla již nedůvěru k&nbsp;muži, který tak přesvědčivě prokázal svou zdatnost.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>