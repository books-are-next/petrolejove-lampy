<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="29">
    <meta name="apple-mobile-web-app-capable" content="yes">
    <title>29 • Petrolejové lampy</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./petrolejove_lampy_034.html">
    <link rel="next" href="./petrolejove_lampy_036.html">
    <meta name="nb-order" content="29">
    <link rel="self" href="petrolejove_lampy_035.html">
    <meta name="nb-identifier" content="havlicek-petrolejove-lampy-960d8a1">
    <meta name="nb-role" content="chapter">
  </head>
  <body data-nb-words="1740" data-nb-chars="10644" class="nb-role-chapter nb-custom-style">
    <nav role="doc-toc">
      <ul>
        <li><a href="petrolejove_lampy_007.html">ČÁST PRVNÍ
            LAMPY SVÍTÍ A PROSTÍRÁ SE</a></li>
      </ul>
      <ul>
        <li><a href="petrolejove_lampy_008.html">2</a></li>
      </ul>
      <ul>
        <li><a href="petrolejove_lampy_009.html">3</a></li>
      </ul>
      <ul>
        <li><a href="petrolejove_lampy_010.html">4</a></li>
      </ul>
      <ul>
        <li><a href="petrolejove_lampy_011.html">5</a></li>
      </ul>
      <ul>
        <li><a href="petrolejove_lampy_012.html">6</a></li>
      </ul>
      <ul>
        <li><a href="petrolejove_lampy_013.html">7</a></li>
      </ul>
      <ul>
        <li><a href="petrolejove_lampy_014.html">8</a></li>
      </ul>
      <ul>
        <li><a href="petrolejove_lampy_015.html">9</a></li>
      </ul>
      <ul>
        <li><a href="petrolejove_lampy_016.html">10</a></li>
      </ul>
      <ul>
        <li><a href="petrolejove_lampy_017.html">11</a></li>
      </ul>
      <ul>
        <li><a href="petrolejove_lampy_018.html">12</a></li>
      </ul>
      <ul>
        <li><a href="petrolejove_lampy_019.html">13</a></li>
      </ul>
      <ul>
        <li><a href="petrolejove_lampy_020.html">14</a></li>
      </ul>
      <ul>
        <li><a href="petrolejove_lampy_021.html">15</a></li>
      </ul>
      <ul>
        <li><a href="petrolejove_lampy_022.html">16</a></li>
      </ul>
      <ul>
        <li><a href="petrolejove_lampy_023.html">17</a></li>
      </ul>
      <ul>
        <li><a href="petrolejove_lampy_024.html">18</a></li>
      </ul>
      <ul>
        <li><a href="petrolejove_lampy_025.html">19</a></li>
      </ul>
      <ul>
        <li><a href="petrolejove_lampy_026.html">20</a></li>
      </ul>
      <ul>
        <li><a href="petrolejove_lampy_027.html">21</a></li>
      </ul>
      <ul>
        <li><a href="petrolejove_lampy_028.html">22</a></li>
      </ul>
      <ul>
        <li><a href="petrolejove_lampy_029.html">23</a></li>
      </ul>
      <ul>
        <li><a href="petrolejove_lampy_030.html">24</a></li>
      </ul>
      <ul>
        <li><a href="petrolejove_lampy_031.html">25</a></li>
      </ul>
      <ul>
        <li><a href="petrolejove_lampy_032.html">26</a></li>
      </ul>
      <ul>
        <li><a href="petrolejove_lampy_033.html">27</a></li>
      </ul>
      <ul>
        <li><a href="petrolejove_lampy_034.html">28</a></li>
      </ul>
      <ul>
        <li><a href="petrolejove_lampy_035.html">29</a></li>
      </ul>
      <ul>
        <li><a href="petrolejove_lampy_036.html">30</a></li>
      </ul>
      <ul>
        <li><a href="petrolejove_lampy_037.html">31</a></li>
      </ul>
      <ul>
        <li><a href="petrolejove_lampy_038.html">32</a></li>
      </ul>
      <ul>
        <li><a href="petrolejove_lampy_039.html">33</a></li>
      </ul>
      <ul>
        <li><a href="petrolejove_lampy_040.html">ČÁST DRUHÁ
            SYTÝ U STOLU</a></li>
      </ul>
      <ul>
        <li><a href="petrolejove_lampy_041.html">2</a></li>
      </ul>
      <ul>
        <li><a href="petrolejove_lampy_042.html">3</a></li>
      </ul>
      <ul>
        <li><a href="petrolejove_lampy_043.html">4</a></li>
      </ul>
      <ul>
        <li><a href="petrolejove_lampy_044.html">5</a></li>
      </ul>
      <ul>
        <li><a href="petrolejove_lampy_045.html">6</a></li>
      </ul>
      <ul>
        <li><a href="petrolejove_lampy_046.html">7</a></li>
      </ul>
      <ul>
        <li><a href="petrolejove_lampy_047.html">8</a></li>
      </ul>
      <ul>
        <li><a href="petrolejove_lampy_048.html">9</a></li>
      </ul>
      <ul>
        <li><a href="petrolejove_lampy_049.html">10</a></li>
      </ul>
      <ul>
        <li><a href="petrolejove_lampy_050.html">11</a></li>
      </ul>
      <ul>
        <li><a href="petrolejove_lampy_051.html">12</a></li>
      </ul>
      <ul>
        <li><a href="petrolejove_lampy_052.html">13</a></li>
      </ul>
      <ul>
        <li><a href="petrolejove_lampy_053.html">14</a></li>
      </ul>
      <ul>
        <li><a href="petrolejove_lampy_054.html">15</a></li>
      </ul>
      <ul>
        <li><a href="petrolejove_lampy_055.html">16</a></li>
      </ul>
      <ul>
        <li><a href="petrolejove_lampy_056.html">17</a></li>
      </ul>
      <ul>
        <li><a href="petrolejove_lampy_057.html">18</a></li>
      </ul>
      <ul>
        <li><a href="petrolejove_lampy_058.html">19</a></li>
      </ul>
      <ul>
        <li><a href="petrolejove_lampy_059.html">20</a></li>
      </ul>
      <ul>
        <li><a href="petrolejove_lampy_060.html">21</a></li>
      </ul>
      <ul>
        <li><a href="petrolejove_lampy_061.html">22</a></li>
      </ul>
      <ul>
        <li><a href="petrolejove_lampy_062.html">ČÁST TŘETÍ
            LAMPY ZHASÍNAJÍ</a></li>
      </ul>
      <ul>
        <li><a href="petrolejove_lampy_063.html">2</a></li>
      </ul>
      <ul>
        <li><a href="petrolejove_lampy_064.html">3</a></li>
      </ul>
      <ul>
        <li><a href="petrolejove_lampy_065.html">4</a></li>
      </ul>
      <ul>
        <li><a href="petrolejove_lampy_066.html">5</a></li>
      </ul>
      <ul>
        <li><a href="petrolejove_lampy_067.html">6</a></li>
      </ul>
      <ul>
        <li><a href="petrolejove_lampy_068.html">7</a></li>
      </ul>
      <ul>
        <li><a href="petrolejove_lampy_069.html">8</a></li>
      </ul>
      <ul>
        <li><a href="petrolejove_lampy_070.html">9</a></li>
      </ul>
      <ul>
        <li><a href="petrolejove_lampy_071.html">10</a></li>
      </ul>
      <ul>
        <li><a href="petrolejove_lampy_072.html">11</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_034.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">29</span></h1>
        <p class="chunk" data-nb-ref-number="2" data-nb-words="83" data-nb-chars="507"><span class="idea" data-nb-ref-number="2" id="idea2" data-nb-words="83" data-nb-chars="507">Před sedmi lety se&nbsp;Anně Kiliánové bratr Jan pranic nelíbil. Ve&nbsp;své selské, poněkud tvrdé mysli si&nbsp;ho&nbsp;již představovala, jak vládu nad statkem odevzdává synovi a&nbsp;jak dohasíná v&nbsp;malé sedničce za&nbsp;kuchyní pod těžkou pruhovanou peřinou. Malina však žil. Jeho tělesný stav se&nbsp;sice nezlepšil, ale také se&nbsp;nehoršil. Žíly na&nbsp;krku mu&nbsp;vystoupily, tvář se&nbsp;ještě víc propadla, ruce se&nbsp;znatelně chvěly, ale nešel na&nbsp;výměnek, syn se&nbsp;neženil, na&nbsp;Vejrychovsku zůstávalo všecko při starém. Zato začala marodit Anna Kiliánová.</span></p>
        <p class="chunk" data-nb-ref-number="3" data-nb-words="44" data-nb-chars="299"><span class="idea" data-nb-ref-number="3" id="idea3" data-nb-words="44" data-nb-chars="299">Když se&nbsp;později Štěpka rozpomínala, kdy se&nbsp;projevily matčiny těžkosti poprvé, zjistila toto senzační datum: bylo to&nbsp;tenkrát, kdy anarchista ve&nbsp;Švýcařích zavraždil císařovnu Alžbětu. Anna se&nbsp;hrozně rozčilila, kolena se&nbsp;jí&nbsp;podlamovala, musila usednout. Od&nbsp;té&nbsp;doby nebyla již nikdy taková jako předtím.</span></p>
        <p class="chunk" data-nb-ref-number="4" data-nb-words="105" data-nb-chars="641"><span class="idea" data-nb-ref-number="4" id="idea4" data-nb-words="105" data-nb-chars="641">Pak ji&nbsp;občas přepadla hloupá nevolnost, snad ani tato nevolnost neměla s&nbsp;její nemocí nic společného. A&nbsp;přece&nbsp;–&nbsp;kdypak bylo statné Anně nevolno? Kolikrát div že&nbsp;neztratila vědomí nad škopíkem plným nádobí, s&nbsp;utěrkou v&nbsp;ruce. Jistěže ji&nbsp;někdo uhranul! A&nbsp;Anna Kiliánová, která neulehla po&nbsp;celá léta, se&nbsp;nyní choulívala na&nbsp;pohovce, potažené voskovaným plátnem, na&nbsp;té&nbsp;protivné pohovce, na&nbsp;níž tak nerada sedala, poněvadž se&nbsp;na&nbsp;ni&nbsp;člověk obyčejně napolo přilepil. Mívala prožloutlé tváře a&nbsp;ztrhaným okem hledívala bezmyšlenkovitě ke&nbsp;stropu. Za&nbsp;den nebo za&nbsp;dva nebývalo již po&nbsp;nevolnosti ani památky. Asi za&nbsp;půl roku však začala Annu zlobit&nbsp;– chůze.</span></p>
        <p class="chunk" data-nb-ref-number="5" data-nb-words="73" data-nb-chars="438"><span class="idea" data-nb-ref-number="5" id="idea5" data-nb-words="73" data-nb-chars="438">Ne&nbsp;snad že&nbsp;by&nbsp;byla rázem přestala chodit, neměla také pražádné bolesti, jenom když trochu déle kráčela, zmocňovala se&nbsp;jí&nbsp;zvláštní ochablost. Nohy slábly, tak slábly! Celá příčina všech jejích trampot vězela kdesi v&nbsp;boku. Anna si&nbsp;hnětla dlaní to&nbsp;nepříjemné místo na&nbsp;svém těle, podpírala je&nbsp;pěstí, nic plátno, nezbývalo než usednout, kam se&nbsp;právě dalo, na&nbsp;lavičku před cizím domem, na&nbsp;okraj plotu, na&nbsp;patník u&nbsp;silnice, na&nbsp;pařez podle cesty.</span></p>
        <p class="chunk" data-nb-ref-number="6" data-nb-words="6" data-nb-chars="49"><span class="idea" data-nb-ref-number="6" id="idea6" data-nb-words="6" data-nb-chars="49">„Copak, copak, paní stavitelová, nějaká unavená?“</span></p>
        <p class="chunk" data-nb-ref-number="7" data-nb-words="79" data-nb-chars="466"><span class="idea" data-nb-ref-number="7" id="idea7" data-nb-words="79" data-nb-chars="466">Anna odpovídala nerada. Hrozně se&nbsp;styděla za&nbsp;svou bezmocnost. Všemožně se&nbsp;vymlouvala. Buď se&nbsp;jí&nbsp;nějak „udělalo“ nebo na&nbsp;ni&nbsp;někdo špatně koukl. „Takových všelijakých lidí tu&nbsp;dnes chodí!“ Vstala a&nbsp;belhala se&nbsp;dál. Někdy se&nbsp;zas docela pěkně rozešla. Nejobtížnější bylo dostat se&nbsp;do&nbsp;bytu v&nbsp;druhém patře. Jen tak tak že&nbsp;vylezla po&nbsp;těch zatrápených schodech. A&nbsp;potom se&nbsp;svalila na&nbsp;pohovku ustrojená, jak byla, šly na&nbsp;ni&nbsp;mrákoty. Pot jí&nbsp;vystupoval na&nbsp;čele, byla celá zelená.</span></p>
        <p class="chunk" data-nb-ref-number="8" data-nb-words="8" data-nb-chars="44"><span class="idea" data-nb-ref-number="8" id="idea8" data-nb-words="8" data-nb-chars="44">„Ty schody, ty&nbsp;schody, ty&nbsp;mě&nbsp;jednou zabijí!“</span></p>
        <p class="chunk" data-nb-ref-number="9" data-nb-words="64" data-nb-chars="349"><span class="idea" data-nb-ref-number="9" id="idea9" data-nb-words="64" data-nb-chars="349">Teď už&nbsp;před ní&nbsp;Kilián schody v&nbsp;ochranu nebral. Nic mu&nbsp;nemusila říkat, věděl docela dobře, jak jí&nbsp;je, i&nbsp;bez těch lamentací. Již dávno si&nbsp;lámal hlavu, co&nbsp;by&nbsp;se&nbsp;v&nbsp;té&nbsp;věci dalo podniknout. Během léta se&nbsp;Annina nemoc podstatně zhoršila. Kilián se&nbsp;konečně rozhodl a&nbsp;vypravil se&nbsp;na&nbsp;poradu k&nbsp;doktoru Blodkovi. Ženě ani dceři se&nbsp;o&nbsp;své cestě slůvkem nezmínil.</span></p>
        <p class="chunk" data-nb-ref-number="10" data-nb-words="12" data-nb-chars="63"><span class="idea" data-nb-ref-number="10" id="idea10" data-nb-words="12" data-nb-chars="63">„Musíte mi&nbsp;to&nbsp;pořádně popsat, jaké má&nbsp;bolesti, co&nbsp;jí&nbsp;kde vadí.“</span></p>
        <p class="chunk" data-nb-ref-number="11" data-nb-words="12" data-nb-chars="76"><span class="idea" data-nb-ref-number="11" id="idea11" data-nb-words="12" data-nb-chars="76">Kilián mu&nbsp;mohl sdělit jen výsledky svých pozorování. Doktor se&nbsp;tvářil vážně.</span></p>
        <p class="chunk" data-nb-ref-number="12" data-nb-words="30" data-nb-chars="173"><span class="idea" data-nb-ref-number="12" id="idea12" data-nb-words="30" data-nb-chars="173">„Hleďte, aby se&nbsp;zbytečně neunavovala. Ať&nbsp;se&nbsp;co&nbsp;nejméně pohybuje. A&nbsp;kdyby tak mohla být ušetřena chůze po&nbsp;schodech. Nemohl byste si&nbsp;vyměnit ten byt nahoře s&nbsp;někým v&nbsp;přízemí?“</span></p>
        <p class="chunk" data-nb-ref-number="13" data-nb-words="141" data-nb-chars="860"><span class="idea" data-nb-ref-number="13" id="idea13" data-nb-words="141" data-nb-chars="860">Ne, to&nbsp;Kilián rozhodně nemohl. Z&nbsp;těch lidí, co&nbsp;dole bydlili, by&nbsp;se&nbsp;nikomu do&nbsp;druhého poschodí nechtělo, a&nbsp;on&nbsp;si&nbsp;svých nájemníků vážil. Pojal docela jiný plán. Vystaví si&nbsp;vilu jen pro sebe a&nbsp;pro svou rodinu, žádný nájemní dům. Vilu, jakou postavil doktoru Hilmarovi, jenomže mnohem menší, útulnější. Vyhlédl si&nbsp;náramně krásné místo při úvozové cestě od&nbsp;Panské zahrady ke&nbsp;kapličce svatého Isidora, pod samým Kozincem. Na&nbsp;severu i&nbsp;na&nbsp;západě je&nbsp;chránily vrchy a&nbsp;lesy. Kolem byly jen pastviny, pole a&nbsp;jeteliště. Nedaleko čněla čedičová skalka nad jezírkem, sotva větším než pořádná louže. Prý se&nbsp;tam za&nbsp;dávných časů popravovalo, stávala tam šibenice. Říkalo se&nbsp;tam „Na hrobce“. Lidé dokonce tvrdili, že&nbsp;na&nbsp;milé „Hrobce“ straší, černý pes s&nbsp;očima jako řeřavé uhlíky, blikavá světýlka dušiček a&nbsp;kdesi cosi. Kiliánovi to&nbsp;nemohlo vadit, byl nad takové pověry povznesen.</span></p>
        <p class="chunk" data-nb-ref-number="14" data-nb-words="111" data-nb-chars="644"><span class="idea" data-nb-ref-number="14" id="idea14" data-nb-words="111" data-nb-chars="644">Do&nbsp;zimy byla vila pod střechou, avšak k&nbsp;nastěhování byla připravena až&nbsp;zjara. Mrazy a&nbsp;plískanice Anně Kiliánové dodaly. Nebyla už&nbsp;také žádná mladice, bylo jí&nbsp;víc než čtyřiašedesát let. Kdyby si&nbsp;byla aspoň dala říci a&nbsp;netrvala na&nbsp;tom, že&nbsp;musí být každý den na&nbsp;mši! Marně jí&nbsp;Kilián domlouval, tvrdil, že&nbsp;churavému křesťanu musí bůh odpustit, když se&nbsp;pomodlí doma a&nbsp;nenamáhá se&nbsp;zbytečnými špacíry. Kdepak Anna, ta&nbsp;měla svou tvrdou palici. Nejen do&nbsp;kostela, ale také ještě v&nbsp;neděli na&nbsp;chvíli na&nbsp;náměstí. Vždyť je&nbsp;to&nbsp;jen pár kroků! Nohy však v&nbsp;kostelní lavici ztuhly a&nbsp;nechtěly se&nbsp;rozejít. Kolikrát ji&nbsp;musila Štěpka po&nbsp;schodech vzhůru takřka vynést!</span></p>
        <p class="chunk" data-nb-ref-number="15" data-nb-words="63" data-nb-chars="370"><span class="idea" data-nb-ref-number="15" id="idea15" data-nb-words="63" data-nb-chars="370">Kilián pronajal svůj byt v&nbsp;činžáku již od&nbsp;prvního dubna. Byl to&nbsp;vlastně velmi výhodný obchod, ta&nbsp;vila! Lidem stačí ukázat: „Tady by&nbsp;byla pěkná nová ulice!“ Hned se&nbsp;tam hrnou. Lišák Kilián neopominul koupit všechna pole pod „Hrobkou“, o&nbsp;která by&nbsp;tak asi v&nbsp;nejbližší budoucnosti mohlo jít. Jestli mu&nbsp;městští páni na&nbsp;tu&nbsp;vějičku sednou, postaví tu&nbsp;ještě celou vilovou čtvrť.</span></p>
        <p class="chunk" data-nb-ref-number="16" data-nb-words="50" data-nb-chars="349"><span class="idea" data-nb-ref-number="16" id="idea16" data-nb-words="50" data-nb-chars="349">Kilián připravil svým spoluobčanům ještě jedno překvapení. Sotva byla vila omítnuta, dostala jméno. Uprostřed strmého štítu vykouzlil fasádník těžkopádná pozlacená písmena: VESNA. Považte, vesna! Jako by&nbsp;byl ten starý světoběžník postavil dům pro svou milenku, a&nbsp;ne&nbsp;pro nemocnou, mrzutou bábu s&nbsp;jaterními skvrnami v&nbsp;obličeji a&nbsp;s&nbsp;ochabujícíma nohama!</span></p>
        <p class="chunk" data-nb-ref-number="17" data-nb-words="20" data-nb-chars="129"><span class="idea" data-nb-ref-number="17" id="idea17" data-nb-words="20" data-nb-chars="129">Krátce před Velikonoci se&nbsp;Kiliánovi do&nbsp;vily přistěhovali. Asi za&nbsp;čtrnáct dní po&nbsp;svatodušních svátcích byli zas v&nbsp;městečku zpátky.</span></p>
        <p class="chunk" data-nb-ref-number="18" data-nb-words="26" data-nb-chars="166"><span class="idea" data-nb-ref-number="18" id="idea18" data-nb-words="26" data-nb-chars="166">V&nbsp;Jilemnici se&nbsp;dodnes vzpomíná na&nbsp;onen ojedinělý, ohavný útok škvorů na&nbsp;Kiliánovu rodinu. Opravdu bylo to&nbsp;něco tak podivného a&nbsp;směšného a&nbsp;přitom zrovna strašidelného!</span></p>
        <p class="chunk" data-nb-ref-number="19" data-nb-words="146" data-nb-chars="890"><span class="idea" data-nb-ref-number="19" id="idea19" data-nb-words="146" data-nb-chars="890">Jedné květnové noci, za&nbsp;šest týdnů po&nbsp;tom, co&nbsp;se&nbsp;ve&nbsp;vile usadili, spali Kiliánovi docela pokojně při otevřeném okně ve&nbsp;své přízemní ložnici. Nenadále se&nbsp;oteplilo, zavál vonný jarní vítr, začínala opravdová vesna. Stavitel se&nbsp;kolem půlnoci probudil nepříjemným pocitem, že&nbsp;mu&nbsp;něco leze po&nbsp;čele. Smetl to&nbsp;rukou, ale již mu&nbsp;cosi podobného chvatně pospíchalo po&nbsp;chlupatém předloktí. Rozsvítil svíčku. Postel byla plná škvorů, oknem jich dovnitř lezly celé armády, zdi se&nbsp;jimi černaly. Škvor vedle škvora, tisíce škvorů, snad milióny! Spěšně zavřel okno a&nbsp;vyběhl jen ve&nbsp;spodním prádle a&nbsp;v&nbsp;pantoflích na&nbsp;zahrádku. To&nbsp;byla ovšem vzhůru také již Anna Kiliánová a&nbsp;Štěpka. Anna se&nbsp;tetelila úzkostí na&nbsp;pohovce ve&nbsp;vedlejším pokoji, Štěpka si&nbsp;s&nbsp;otcem prohlížela domek zvenčí. Zdi byly i&nbsp;tam plné škvorů, bylo jich nesčíslně, šplhali až&nbsp;k&nbsp;okapu za&nbsp;svitu luny. Hrůzná podívaná na&nbsp;tu&nbsp;šerednou škvoří úrodu!</span></p>
        <p class="chunk" data-nb-ref-number="20" data-nb-words="39" data-nb-chars="252"><span class="idea" data-nb-ref-number="20" id="idea20" data-nb-words="39" data-nb-chars="252">Ráno nebylo po&nbsp;havěti ani památky, sám pánbůh ví, kam se&nbsp;poděla, kam zalezla, ale následující noci se&nbsp;komedie opakovala, ač&nbsp;okno zůstalo zabedněno. Celý den lili Kiliánovi do&nbsp;štěrbin mezi prkny podlahy kyselinu, pečlivě tmelili kdejakou skulinu. Marně.</span></p>
        <p class="chunk" data-nb-ref-number="21" data-nb-words="63" data-nb-chars="393"><span class="idea" data-nb-ref-number="21" id="idea21" data-nb-words="63" data-nb-chars="393">Třetího dne pracovali u&nbsp;vily dělníci. Vykopali kolem celé parcely příkop jako okolo nějakého hradu a&nbsp;nasypali do&nbsp;něho nehašeného vápna. Na&nbsp;radu drogisty Poláka políčil Kilián na&nbsp;zahrádce kusy syrového masa. Co&nbsp;se&nbsp;do&nbsp;něho přes noc nachytalo, bylo ráno rozdrceno těžkým zahradním válcem. Škvorů znatelně ubylo, ale ještě jich lezly spousty po&nbsp;zdech venku i&nbsp;uvnitř. Na&nbsp;spaní nebylo ani pomyšlení.</span></p>
        <p class="chunk" data-nb-ref-number="22" data-nb-words="64" data-nb-chars="394"><span class="idea" data-nb-ref-number="22" id="idea22" data-nb-words="64" data-nb-chars="394">Churavá a&nbsp;přenábožná Anna jen vzdychala a&nbsp;modlila se. V&nbsp;kostele jí&nbsp;kdosi namluvil, že&nbsp;ti&nbsp;škvoři nejsou nic jiného než horda převtělených ďáblů. „To máte ty&nbsp;zločince a&nbsp;vražedníky, které tam za&nbsp;všechna ta&nbsp;léta popravili, jakpak by&nbsp;ne, propánakrále! Vždyť to&nbsp;bylo zrovna rouhání, postavit si&nbsp;dům několik kroků od&nbsp;míst, kde dříve stávala šibenice! Uvidíte, uvidíte, tohle ještě tuze špatně skončí!“</span></p>
        <p class="chunk" data-nb-ref-number="23" data-nb-words="73" data-nb-chars="427"><span class="idea" data-nb-ref-number="23" id="idea23" data-nb-words="73" data-nb-chars="427">Od&nbsp;té&nbsp;chvíle nebylo s&nbsp;Annou doma k&nbsp;vydržení. Ne, ne, tady nezůstane, vždyť je&nbsp;to&nbsp;země prokletá, dnes to&nbsp;jsou škvoři, zítra to&nbsp;budou třeba krkavci, kdopak to&nbsp;může vědět, tady provádí své rejdy sám satanáš. Cožpak to&nbsp;Kilián nechápe, že&nbsp;tady nelze bydlit člověku, který jen trochu myslí na&nbsp;své spasení? A&nbsp;řekněme, že&nbsp;to&nbsp;nejsou zrovna převtělení čerti, dojista jim však chce pánbůh dát výstrahu. Kdo by&nbsp;neuposlechl božího varování?</span></p>
        <p class="chunk" data-nb-ref-number="24" data-nb-words="78" data-nb-chars="464"><span class="idea" data-nb-ref-number="24" id="idea24" data-nb-words="78" data-nb-chars="464">Tak mluvila bývalá Anna Malinová z&nbsp;Vejrychovska! Stavitel se&nbsp;zlobil, třískal dveřmi, proklínal ty&nbsp;svíčkové báby v&nbsp;kostele, nebylo mu&nbsp;to&nbsp;však nic platné, nakonec musil své ženě vyhovět. Nemocný člověk má&nbsp;právo na&nbsp;nějaké ohledy. A&nbsp;tak se&nbsp;mistr Kilián z&nbsp;nešťastné Vesny vystěhoval a&nbsp;octl se&nbsp;v&nbsp;domku vedle školy, v&nbsp;malém, skrovném domku, v&nbsp;němž měl krámek papírník Zach, v&nbsp;domku, který sám nestavěl. Tvůrce Hoření ulice se&nbsp;stal na&nbsp;konci svého života pouhým nájemníkem.</span></p>
        <p class="chunk" data-nb-ref-number="25" data-nb-words="68" data-nb-chars="391"><span class="idea" data-nb-ref-number="25" id="idea25" data-nb-words="68" data-nb-chars="391">V&nbsp;domku u&nbsp;školy to&nbsp;nebylo tuze krásné. Místa bylo maličko, pokojíky byly temné a&nbsp;těsné. Štěpka těžko zvykala novému pořádku. V&nbsp;činžáku měla svůj vlastní pokoj a&nbsp;vlastní komůrku na&nbsp;půdě. Ve&nbsp;vile jí&nbsp;patřilo celé podkroví. Teď měla zase spát v&nbsp;ložnici s&nbsp;rodiči jako před lety, když byla ještě malá. Její výbava byla uložena v&nbsp;bednách a&nbsp;kufrech, její bohatá garderóba byla napěchována do&nbsp;skříní.</span></p>
        <p class="chunk" data-nb-ref-number="26" data-nb-words="86" data-nb-chars="543"><span class="idea" data-nb-ref-number="26" id="idea26" data-nb-words="86" data-nb-chars="543">Najednou byla Štěpka opět těsněji připoutána k&nbsp;stárnoucímu otci a&nbsp;k&nbsp;churavějící matce. Objevila, co&nbsp;jí&nbsp;dosud unikalo v&nbsp;chvatu dní: beznadějné chátrání rodinného života. Matka, kdysi tak přísná a&nbsp;pracovitá, byla už&nbsp;jen vzdychavou, ustrašenou stařenou, která si&nbsp;často a&nbsp;bez jakýchkoli zjevných příčin poplakala. Otec byl den ze&nbsp;dne popudlivější. Jak by&nbsp;ne! Nemocná a&nbsp;plačící žena, neprovdaná dcera, prázdná vila u&nbsp;„Hrobky“&nbsp;–&nbsp;kdopak by&nbsp;se&nbsp;odhodlal do&nbsp;ní&nbsp;nastěhovat nebo ji&nbsp;dokonce odkoupit? Spekulace s&nbsp;parcelami pod Kozincem se&nbsp;hned tak nezdaří.</span></p>
        <p class="chunk" data-nb-ref-number="27" data-nb-words="37" data-nb-chars="257"><span class="idea" data-nb-ref-number="27" id="idea27" data-nb-words="37" data-nb-chars="257">Kiliánův nos zduřel, jeho líce zbrunátněly, rozcuchané bílé vlasy, dříve tak ctihodné, jen zdůrazňovaly jeho divoké vzezření. A&nbsp;právě v&nbsp;těchto neklidných dnech byl jmenován školním dozorcem. Brzy ho&nbsp;už&nbsp;neposední a&nbsp;nezdvořilí žáčci začnou nazývat Měchuřinou.</span></p>
        <p class="chunk" data-nb-ref-number="28" data-nb-words="30" data-nb-chars="183"><span class="idea" data-nb-ref-number="28" id="idea28" data-nb-words="30" data-nb-chars="183">Kilián uvažoval o&nbsp;nové stavbě. Hledal pro sebe a&nbsp;pro svou rodinu nějaké slušnější místo, nějaký nový, opravdu pokojný útulek v&nbsp;stáří. Vystříhal se&nbsp;však otevřených polí, bál se&nbsp;škvorů.</span></p>
        <p class="chunk" data-nb-ref-number="29" data-nb-words="23" data-nb-chars="149"><span class="idea" data-nb-ref-number="29" id="idea29" data-nb-words="23" data-nb-chars="149">Přemýšlel, hledal, ale pořád se&nbsp;jaksi nemohl rozhodnout. Snad ho&nbsp;činila váhavým ženina choroba, snad byl také jeho vynalézavý mozek už&nbsp;trochu unaven.</span></p>
        <p class="chunk" data-nb-ref-number="30" data-nb-words="61" data-nb-chars="405"><span class="idea" data-nb-ref-number="30" id="idea30" data-nb-words="61" data-nb-chars="405">Můj ty&nbsp;bože, vždyť ta&nbsp;nebohá Anna nemohla už&nbsp;ani pořádně chodit po&nbsp;kuchyni! Štěpka od&nbsp;ní&nbsp;pomalu převzala všechny povinnosti i&nbsp;práva hospodyně. Do&nbsp;služeb Kiliánovy rodiny vstoupil Tonánek-Světýlko. Zakoupili těžkou, vypolštářovanou židli na&nbsp;kolečkách. Anna se&nbsp;nejdřív zpěčovala do&nbsp;ní&nbsp;usednout, když jí&nbsp;však naznačili, že&nbsp;jen tímto způsobem ji&nbsp;budou moci denně dopravovat do&nbsp;kostela, konečně přece povolila.</span></p>
        <p class="chunk" data-nb-ref-number="31" data-nb-words="44" data-nb-chars="271"><span class="idea" data-nb-ref-number="31" id="idea31" data-nb-words="44" data-nb-chars="271">Kilián kul plány, kul je&nbsp;vytrvale, najednou však všeho zanechal a&nbsp;vrátil se&nbsp;k&nbsp;starému snu, o&nbsp;němž již dávno přemýšlel, ale který dosud úzkostlivě tajil. Jednoho dne se&nbsp;začala bourat stará márnice. Na&nbsp;jilemnickém hřbitově rostla nádherná empírová hrobka. Psal se&nbsp;rok 1899.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_036.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>