<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="16">
    <meta name="apple-mobile-web-app-capable" content="yes">
    <title>16</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="17">
    <link rel="prev" href="./petrolejove_lampy_021.html">
    <link rel="next" href="./petrolejove_lampy_023.html">
    <link rel="self" href="petrolejove_lampy_022.html">
    <meta name="identifier" content="havlicek-petrolejove-lampy-7b7aab4">
    <meta name="role" content="chapter">
  </head>
  <body data-nb-words="1120" data-nb-chars="7232" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_021.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">16</span></h1>
        <p class="chunk" data-nb-ref-number="2" id="chunk2" data-nb-words="81" data-nb-chars="542"><span class="idea" data-nb-ref-number="2" id="idea2" data-nb-words="81" data-nb-chars="542">Statná, přespříliš vyvinutá Štěpka nevypadala v&nbsp;lehkých tanečních šatech ani trochu jímavě. Byl tu&nbsp;do&nbsp;očí bijící nesoulad mezi jejím úborem a&nbsp;jejím vzezřením. Ty&nbsp;blahobytné tváře, rudé jako pivoňky a&nbsp;růžový mušelín! Bílá hedvábná stuha v&nbsp;hrubých černých vlasech. Ke&nbsp;všemu převyšovala většinu svých tanečníků o&nbsp;hlavu, jen málokterý se&nbsp;mohl pochlubit tak znamenitým vzrůstem, aby s&nbsp;ní&nbsp;tvořil přiměřenou dvojici. Kde vzít, proboha, honem vhodného tanečníka? Jak známo, junáci nebývají zrovna nadšeni, hledí-li na&nbsp;ně&nbsp;jejich partnerka tuze spatra.</span></p>
        <p class="chunk" data-nb-ref-number="3" id="chunk3" data-nb-words="89" data-nb-chars="516"><span class="idea" data-nb-ref-number="3" id="idea3" data-nb-words="89" data-nb-chars="516">Hostinský Sektor, to&nbsp;byl tak chlapík pro ni, ale o&nbsp;něm se&nbsp;zase zcela jistě nevědělo, nestojí-li na&nbsp;společenském žebříčku o&nbsp;stupeň níž. Potom adjunkt ze&nbsp;zámku, vousatý hranáč, ale ten již měl svou vyvolenou a&nbsp;houževnatě se&nbsp;jí&nbsp;držel, nebylo ani pomyšlení, že&nbsp;by&nbsp;od&nbsp;ní&nbsp;upustil a&nbsp;tančil se&nbsp;Štěpkou, vždyť to&nbsp;byla dceruška samého pana ředitele panství, kynula mu&nbsp;s&nbsp;ní&nbsp;kariéra. Konečně tu&nbsp;byl komisař z&nbsp;hejtmanství, páně stavitelův známý z&nbsp;hospody, ale ten byl ještě mnohem větší nešika v&nbsp;tanci, než byla Štěpka Kiliánová.</span></p>
        <p class="chunk" data-nb-ref-number="4" id="chunk4" data-nb-words="71" data-nb-chars="443"><span class="idea" data-nb-ref-number="4" id="idea4" data-nb-words="71" data-nb-chars="443">Nešika v&nbsp;tanci? Ovšem, to&nbsp;dlužno mít v&nbsp;paměti, již její jičínské pokusy prokázaly, že&nbsp;jí&nbsp;k&nbsp;tanci chybějí vlohy. Neměla ani ponětí o&nbsp;lehkosti a&nbsp;rytmu. Jakžtakž nadřela všechny túry čtverylky a&nbsp;dvořanky, při polce však byla přímo nebezpečná. Běda noze, na&nbsp;kterou rozdováděná Štěpka doskočila! V&nbsp;Jilemnici nebyl takový švec, který by&nbsp;byl dovedl ušít tak dobře stavěnou botu, která by&nbsp;Štěpčiny ubohé rytíře uchránila od&nbsp;následků sloního ušlápnutí.</span></p>
        <p class="chunk" data-nb-ref-number="5" id="chunk5" data-nb-words="138" data-nb-chars="945"><span class="idea" data-nb-ref-number="5" id="idea5" data-nb-words="138" data-nb-chars="945">Snad by&nbsp;byla zasmušile sedávala po&nbsp;boku své přísné a&nbsp;zklamané gardedámy, nebýt toho, že&nbsp;stavitel byl věhlasný muž a&nbsp;měl peníze. Ba&nbsp;ne, ještě něco jiného ji&nbsp;činilo zajímavou, vyhledávanou, svým způsobem žádoucí: dar výmluvnosti. Štěpka měla pozoruhodnou odvahu říci každému všechno rovnou do&nbsp;očí. Odjakživa se&nbsp;ničeho nebála, žádné okolí ji&nbsp;nezkrušovalo. Zatímco se&nbsp;ostatní slečinky jen uchichtávaly, ona se&nbsp;smála na&nbsp;celé kolo, tam kde stydlivě klopily hlavičky, ona řečnila. Mládencům s&nbsp;ní&nbsp;nebylo nudno. Ovšem, její nehorázná přímost nebyla vždycky příjemná, někdy je&nbsp;člověku zatěžko slyšet pravdu, podávanou tak bez obalu, ale konečně&nbsp;– raději jízlivý vtip než žádný, raději veselá hádka než žalostné kňourání. Chlapci, trýznění hořem lásky, kteří u&nbsp;svých vyvolených krasavic jen stísněně mlčeli, ve&nbsp;Štěpčině společnosti nabývali nové odvahy. Svou hlaholivou výřečností a&nbsp;kamarádskou uštěpačností bezděčně probouzela jejich ušlápnuté sebevědomí.</span></p>
        <p class="chunk" data-nb-ref-number="6" id="chunk6" data-nb-words="17" data-nb-chars="99"><span class="idea" data-nb-ref-number="6" id="idea6" data-nb-words="17" data-nb-chars="99">O&nbsp;Štěpce se&nbsp;říkalo: „Není hezká, je&nbsp;nesmyslně veliká a&nbsp;vyspělá, neumí tancovat, ale dobře se&nbsp;baví.“</span></p>
        <p class="chunk" data-nb-ref-number="7" id="chunk7" data-nb-words="144" data-nb-chars="932"><span class="idea" data-nb-ref-number="7" id="idea7" data-nb-words="144" data-nb-chars="932">Anna Kiliánová nebyla s&nbsp;úspěchy své dcery spokojena. Potrpěla si&nbsp;na&nbsp;důstojnost, na&nbsp;umírněné a&nbsp;chladné vystupování, všechna hlučnost a&nbsp;vtíravost jí&nbsp;byla cizí. Hluboce se&nbsp;jí&nbsp;dotýkalo, že&nbsp;Štěpka se&nbsp;do&nbsp;všeho tak dravě a&nbsp;dychtivě žene, že&nbsp;její hlas přehlušuje ostatní, že&nbsp;je&nbsp;tak neslýchaně nezpůsobná. Po&nbsp;návratu z&nbsp;tanečních hodin jí&nbsp;obyčejně trpce vyčítala její nepěkné zvyky a&nbsp;důrazně od&nbsp;ní&nbsp;žádala, aby své chování pozměnila. Někdy, byla-li tato kázání obzvlášť působivá, objevovala se&nbsp;v&nbsp;tanečních hodinách Štěpka zbrusu nová, vážná, korektní, nos nesla vysoko a&nbsp;obdarovala své ctitele jen milostivými úsměvy. Strkali hlavy dohromady, smáli se&nbsp;do&nbsp;hrstí a&nbsp;šeptali si: „Štěpka má&nbsp;dnes svůj vznešený den!“ Už&nbsp;také zvykli jejím náladám, jejím podivným a&nbsp;nepochopitelným proměnám. Ostatně, jaképak přemýšlení, vysvětlení bylo nasnadě: Štěpka prostě hraje divadlo. Její taneční hodiny totiž zapadly do&nbsp;dob, kdy ji&nbsp;potkala také herecká sláva.</span></p>
        <p class="chunk" data-nb-ref-number="8" id="chunk8" data-nb-words="96" data-nb-chars="599"><span class="idea" data-nb-ref-number="8" id="idea8" data-nb-words="96" data-nb-chars="599">Kromě v&nbsp;jiných spolcích byl stavitel Kilián čelnou osobností ve&nbsp;spolku jilemnických divadelních ochotníků „Kolár“. Prý také kdysi s&nbsp;úspěchem vystupoval na&nbsp;jevišti. Nyní si&nbsp;spolek umínil dát na&nbsp;program výpravný kus se&nbsp;spoustou osob a&nbsp;pana Kiliána potřebovali. Věčně jim odříkat nemůže, pravda? Ale kdepak, stavitel Kilián&nbsp;–&nbsp;a&nbsp;divadlo! Měl jiné věci na&nbsp;práci, jiné starosti. Blíží se&nbsp;jarní sezóna, nutno projektovat nové podniky, pak tu&nbsp;jsou ještě zasedání městské rady. Když však nepřestali naléhat, řekl jakoby žertem, aby se&nbsp;jich zbavil: „Copak já, já&nbsp;už&nbsp;nic nedovedu, ať&nbsp;za&nbsp;mne hraje naše Štěpka!“</span></p>
        <p class="chunk" data-nb-ref-number="9" id="chunk9" data-nb-words="71" data-nb-chars="450"><span class="idea" data-nb-ref-number="9" id="idea9" data-nb-words="71" data-nb-chars="450">Zarazili se, pak si&nbsp;uvědomili, že&nbsp;stavitelova dcerka se&nbsp;již kdysi osvědčila, ten nápad nebyl tak špatný. Kromě toho&nbsp;–&nbsp;ženské úlohy byly šmahem bídně obsazovány. Mladé dívky hrála čtyřicetiletá matróna, na&nbsp;role stařen nebylo možno nikoho získat. Opravdu, mohlo by&nbsp;se&nbsp;to&nbsp;s&nbsp;tou žábou zkusit! Požádali ji&nbsp;a&nbsp;ona ovšem neodmítla. Dávné dětské divadlo jí&nbsp;bylo výbornou průpravou. Opět se&nbsp;naskytla příležitost měnit hlas, vzletně deklamovat, dojímat k&nbsp;slzám.</span></p>
        <p class="chunk" data-nb-ref-number="10" id="chunk10" data-nb-words="79" data-nb-chars="534"><span class="idea" data-nb-ref-number="10" id="idea10" data-nb-words="79" data-nb-chars="534">Štěpka dostala úlohu slepé dívky. Bratr vyvrhel, rodiče mrtví, stařičký děd, který si&nbsp;v&nbsp;ničem nevěděl rady, vyvrcholením bylo potrestání hříšníka a&nbsp;jeho obrácení přičiněním nenáročné sestry. Všechno to&nbsp;jako by&nbsp;bylo zvlášť vymyšleno pro citlivá srdce jilemnických dam. Celé hlediště svorně vzlykalo. Nadobro zapomněli, že&nbsp;místo křehké postavičky obětované dívenky se&nbsp;po&nbsp;scéně pohybuje ženský hromotluk s&nbsp;mohutnými lýtky a&nbsp;s&nbsp;dobře vyvinutým hrudníkem, na&nbsp;kterého se&nbsp;zrovna nehodil autorův text o&nbsp;přestálém hladovění a&nbsp;o&nbsp;smrtelné nemoci.</span></p>
        <p class="chunk" data-nb-ref-number="11" id="chunk11" data-nb-words="44" data-nb-chars="276"><span class="idea" data-nb-ref-number="11" id="idea11" data-nb-words="44" data-nb-chars="276">„Bylo to&nbsp;strrašlivě krrásné,“ ujišťovala den nato paní sládková Honcová Annu Kiliánovou, „ale hrrozně smutné! Takové věci by&nbsp;se&nbsp;snad ani neměly hrrát! Celou noc po&nbsp;mně nic nebylo. Oka jsem nezamhouřila. Je&nbsp;to&nbsp;ale odvaha, dělat slepou! Slečinka se&nbsp;pánaboha ani trrochu nebojí?“</span></p>
        <p class="chunk" data-nb-ref-number="12" id="chunk12" data-nb-words="59" data-nb-chars="371"><span class="idea" data-nb-ref-number="12" id="idea12" data-nb-words="59" data-nb-chars="371">Podobné poznámky se&nbsp;nábožné a&nbsp;pověrčivé Anně Kiliánové pranic nelíbily, ale úspěch tu&nbsp;byl, městečko se&nbsp;sjednotilo v&nbsp;názoru, že&nbsp;má&nbsp;Štěpka talent, který by&nbsp;bylo hříchem nechat ležet ladem. Matka byla pobouřena, ale Štěpka měla tentokrát mocného obránce, otce. Stavitel byl na&nbsp;dceru pyšný. Když si&nbsp;jednou něco zamanul, dovedl to&nbsp;provést. Štěpka bude hrát příště divadlo zas!</span></p>
        <p class="chunk" data-nb-ref-number="13" id="chunk13" data-nb-words="109" data-nb-chars="707"><span class="idea" data-nb-ref-number="13" id="idea13" data-nb-words="109" data-nb-chars="707">V&nbsp;tomto ovzduší nových Štěpčiných jevištních triumfů skončily jednoho dne taneční hodiny bálem, na&nbsp;který se&nbsp;v&nbsp;městečku dlouho vzpomínalo. Omládlý a&nbsp;vypasený taneční mistr odjel, vyprovázen vděčnou jilemnickou mládeží, ovšem i&nbsp;s&nbsp;gardedámami, a&nbsp;městečko upadlo v&nbsp;zimní spánek, neboť rohačky byly tenkrát přístupny jen dětem a&nbsp;o&nbsp;lyžích se&nbsp;ještě mnoho nevědělo. Sem tam se&nbsp;pěstovalo bruslení, ale to&nbsp;také nebylo nic pořádného, jelikož rybník patřil pivovaru, a&nbsp;sotva se&nbsp;na&nbsp;něm udělal slušný led, již jej vysekávali a&nbsp;odváželi muži v&nbsp;zástěrách a&nbsp;v&nbsp;beranicích, ozbrojení tlustými palcovými rukavicemi. Lepší bály, sokolský a&nbsp;hasičský, budou až&nbsp;v&nbsp;masopustě. Ještě štěstí, že&nbsp;ochotnický spolek pracoval plnou parou.</span></p>
        <p class="chunk" data-nb-ref-number="14" id="chunk14" data-nb-words="121" data-nb-chars="816"><span class="idea" data-nb-ref-number="14" id="idea14" data-nb-words="121" data-nb-chars="816">Byla nastudována další hra, v&nbsp;níž Štěpka dostala roli mladé kněžny. Celé to&nbsp;drama mělo jen jeden nepříjemný háček, mezi herci nebylo milovníka, který by&nbsp;se&nbsp;byl mohl Štěpce rovnat postavou. Nakonec to&nbsp;dopadlo hrozně komicky, když se&nbsp;roztoužený princ, drobeček, v&nbsp;nejvýš vzrušujícím okamžiku pokoušel dostat od&nbsp;Štěpky divadelní polibek. Obecenstvo však bylo kupodivu poddajné, přizpůsobilo se&nbsp;sugestivní síle děje, nikdo se&nbsp;nezasmál ani v&nbsp;parteru, ani na&nbsp;galerii. Co&nbsp;bylo těžké odpustit v&nbsp;tanečních hodinách, nevadilo na&nbsp;jevišti. Ostatně Štěpčina kněžna byla naprosto dokonalá. Nikdy ještě nespatřilo městečko tolik aristokratické vznešenosti. Hraběnka z&nbsp;Harrachů, která občas jezdila ulicemi v&nbsp;kočáře, na&nbsp;jehož kozlíku seděl jako přišitý našňořený lokaj v&nbsp;lesklém cylindru, byla proti ní&nbsp;docela prostá a&nbsp;všední osoba.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_023.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>