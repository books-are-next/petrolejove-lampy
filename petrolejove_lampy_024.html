<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="18">
    <meta name="apple-mobile-web-app-capable" content="yes">
    <title>18</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="19">
    <link rel="prev" href="./petrolejove_lampy_023.html">
    <link rel="next" href="./petrolejove_lampy_025.html">
    <link rel="self" href="petrolejove_lampy_024.html">
    <meta name="identifier" content="havlicek-petrolejove-lampy-eea02c3">
    <meta name="role" content="chapter">
  </head>
  <body data-nb-words="1211" data-nb-chars="7007" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">18</span></h1>
        <p class="chunk" data-nb-ref-number="2" id="chunk2" data-nb-words="106" data-nb-chars="606"><span class="idea" data-nb-ref-number="2" id="idea2" data-nb-words="106" data-nb-chars="606">Štěpce jde na&nbsp;devatenáctý rok. Kam vkročí, všude je&nbsp;jí&nbsp;plno, na&nbsp;náměstí, v&nbsp;krámech, ba&nbsp;i&nbsp;v&nbsp;kostele. Ústa jí&nbsp;neustále drnčí, až&nbsp;uši zaléhají, její smích rachotí jako vůz plný štěrku. Kroutí se&nbsp;v&nbsp;bocích, rozkládá rukama, snad sebou ty&nbsp;ruce cukají, když Štěpka spí. A&nbsp;k&nbsp;tomu ty&nbsp;její bláznivé šaty a&nbsp;klobouky! Můj ty&nbsp;Bože! Už&nbsp;se&nbsp;nadobro vysmekla z&nbsp;rukou modlářské matky a&nbsp;otce, který ji&nbsp;příliš zbožňuje a&nbsp;všechno jí&nbsp;odpouští. Nedá si&nbsp;mluvit do&nbsp;svých věcí, cpe se&nbsp;dopředu, je&nbsp;dravá, hubatá, nezpůsobná. Vyrostla v&nbsp;ní&nbsp;městečku figura, jakých tu&nbsp;ještě nebylo. Dobrá pro pošklebky, pro obveselení zlomyslných lidí.</span></p>
        <p class="chunk" data-nb-ref-number="3" id="chunk3" data-nb-words="95" data-nb-chars="533"><span class="idea" data-nb-ref-number="3" id="idea3" data-nb-words="95" data-nb-chars="533">Cože to&nbsp;řekla Štěpka v&nbsp;neděli na&nbsp;korze? Slyšte! Slyšte! Och, bylo to&nbsp;něco tak nehorázného, že&nbsp;to&nbsp;lze před dětmi jen šeptat. Ta&nbsp;už&nbsp;natropila ostudy s&nbsp;tím svým ostře nabroušeným jazykem! Nedá si&nbsp;práci s&nbsp;hledáním výrazů, ani ji&nbsp;nenapadne nepěkné věci slušně zaobalovat. Ovšem, jen někdy. Jindy zas u&nbsp;ní&nbsp;nabude vrchu její divadelnost a&nbsp;potom dovede s&nbsp;člověkem porozprávět jako skutečná dáma. Když se&nbsp;to&nbsp;tak vezme, je&nbsp;to&nbsp;s&nbsp;ní&nbsp;pak ještě mnohem horší, protože se&nbsp;nad každým hrozně nadnáší. Nemůže se&nbsp;říci, že&nbsp;by&nbsp;měla nějakou úctu k&nbsp;šedinám!</span></p>
        <p class="chunk" data-nb-ref-number="4" id="chunk4" data-nb-words="125" data-nb-chars="759"><span class="idea" data-nb-ref-number="4" id="idea4" data-nb-words="125" data-nb-chars="759">Velkopanská, nade všemi povznesená Štěpka s&nbsp;pyšně vystrčenou bradou! Potrhlá Štěpka, která se&nbsp;dovede dát na&nbsp;náměstí do&nbsp;klusu v&nbsp;hedvábných šatech, vysoukaných nad kotníky, a&nbsp;vyřídit si&nbsp;nějakou rozepři s&nbsp;pány pořádným štulcem do&nbsp;zad! Postižený se&nbsp;jen prohnul! Nebo pávice se&nbsp;šlepem, s&nbsp;kokrhelem na&nbsp;vršku hlavy, se&nbsp;domnívá, že&nbsp;způsobí rozruch svými načechranými účesy! Vychloubá se&nbsp;svými selskými zkušenostmi víc, než se&nbsp;sluší. Najednou všemu rozumí, všechno ji&nbsp;zajímá, do&nbsp;všeho strká nos, opravdu rozum nad tím člověku zůstává stát, co&nbsp;si&nbsp;ta&nbsp;holka troufá vyslovit. Mužští by&nbsp;se&nbsp;styděli, takové řeči o&nbsp;kravách a&nbsp;o&nbsp;prasatech, o&nbsp;páření a&nbsp;o&nbsp;telení. Proč se&nbsp;chlubit takovými nestydatostmi? Sprostý původ se&nbsp;nakonec přece jen nezapře, tak je&nbsp;to. Ano, paní, tak je&nbsp;to.</span></p>
        <p class="chunk" data-nb-ref-number="5" id="chunk5" data-nb-words="107" data-nb-chars="630"><span class="idea" data-nb-ref-number="5" id="idea5" data-nb-words="107" data-nb-chars="630">Podivná osoba, tahle Štěpka, někdy tak nadutá, jindy zas jako by&nbsp;v&nbsp;sobě neměla špetku hrdosti. Po&nbsp;smrti Traklové si&nbsp;u&nbsp;Kiliánů novou posluhovačku nevzali. Proč? Prý se&nbsp;slečinka rozhodla, že&nbsp;všechnu těžkou práci doma obstará sama. Třesky plesky, víme, co&nbsp;v&nbsp;tom vězí&nbsp;–&nbsp;hladovost, nic jiného. Taková rodina! Takové peníze! A&nbsp;nedopřejí chudému člověku ani kus toho výdělku. A&nbsp;co&nbsp;Štěpka? Místo co&nbsp;by&nbsp;o&nbsp;té&nbsp;špinavé stránce kiliánovské povahy pomlčela, ještě se&nbsp;s&nbsp;tím vychloubá, jak prý posledně drhla podlahu, až&nbsp;třísky lítaly, jak jí&nbsp;při mandlování vyletěl válec, málem že&nbsp;jí&nbsp;nespadl na&nbsp;nohu. Aby ti&nbsp;tak na&nbsp;tu&nbsp;nohu sletěl! Abys zchromla!</span></p>
        <p class="chunk" data-nb-ref-number="6" id="chunk6" data-nb-words="121" data-nb-chars="680"><span class="idea" data-nb-ref-number="6" id="idea6" data-nb-words="121" data-nb-chars="680">Nebylo to&nbsp;hrozně k&nbsp;smíchu minulý čtvrtek? Páni od&nbsp;ochotníků se&nbsp;radili o&nbsp;příštím divadle, toť se&nbsp;ví, Štěpka musila být při tom, štěbetala a&nbsp;hlučela, ani trochu se&nbsp;netáhla zpátky, a&nbsp;tu&nbsp;najednou jede po&nbsp;náměstí dvorský čeledín s&nbsp;prázdnou fůrou. Štěpka hned s&nbsp;pokřikem za&nbsp;ním, Franc cení tesáky, Štěpka posunkuje a&nbsp;chechtá se, až&nbsp;se&nbsp;za&nbsp;boky popadá. Moc krásná podívaná! Pak s&nbsp;ním šla podle vozu jako s&nbsp;nějakým kamarádem až&nbsp;dolů, na&nbsp;roh Dolení ulice. Ještě div, že&nbsp;si&nbsp;na&nbsp;ten hnojný vůz nesedla! Když se&nbsp;vrátila na&nbsp;náměstí, chtěla pánům vysvětlovat, jak se&nbsp;s&nbsp;němým dohovořívá, dokonce se&nbsp;vyjádřila, ta&nbsp;husa jedna, že&nbsp;by&nbsp;s&nbsp;nimi byla mnohem lepší zábava, kdyby si&nbsp;dohromady jen ukazovali!</span></p>
        <p class="chunk" data-nb-ref-number="7" id="chunk7" data-nb-words="221" data-nb-chars="1286"><span class="idea" data-nb-ref-number="7" id="idea7" data-nb-words="221" data-nb-chars="1286">Jedenatřicátého ledna zemřel podivnou smrtí arcivévoda Rudolf, příští mocnář, v&nbsp;mladém ještě věku. To&nbsp;byla událost pro Štěpku Kiliánovou! Ta&nbsp;romantická osoba se&nbsp;snad tenkrát učila všem novinám nazpaměť! Ovšem, že&nbsp;v&nbsp;tom byla láska. A&nbsp;jeho nešťastná paní? Sebevražda milenců, či&nbsp;snad vražda? Každý den měla Štěpka jiné zprávy. Každý den jiné, divoké dohady. Městečko také žilo jen tou tajemnou tragédií, nikdo o&nbsp;tom však nemluvil tak veřejně a&nbsp;tak nezakrytě jako ona. Nikdo s&nbsp;tím nebyl tak protivný. Bylo to&nbsp;až&nbsp;podezřelé, že&nbsp;pořád jen přemílala totéž. Snad se&nbsp;jí&nbsp;o&nbsp;tom i&nbsp;zdálo. Inu, když taková holka na&nbsp;nic jiného nemyslí, nic jiného nemá v&nbsp;hlavě než milence a&nbsp;milování! Co&nbsp;to&nbsp;znamená? Co&nbsp;jiného, ráda by&nbsp;získala obojí. Dokonce se&nbsp;stalo, že&nbsp;ji&nbsp;jeden moudrý a&nbsp;opatrný pán napomenul. Kdo to&nbsp;byl? Říká se, že&nbsp;sám pan komisař z&nbsp;hejtmanství, ale možná také jen kancelista. Slečno, váš zájem je, možno říci, frivolní. Frivolní&nbsp;–&nbsp;propánakrále, co&nbsp;to&nbsp;vlastně znamená? Ale mlčte a&nbsp;nepřerušujte mě! Slečno, pomněte, že&nbsp;tu&nbsp;jde o&nbsp;neštěstí císařské rodiny! Lidé vás slyší a&nbsp;lidé vás soudí. Vaše povídačky by&nbsp;mohly nepříjemně zaujmout i&nbsp;odpovědná místa! Ano, tak to&nbsp;řekl. A&nbsp;Štěpka? Och, ta&nbsp;byla pak několik dnů zaražená a&nbsp;nesvá, jakpak by&nbsp;ne, taková výstraha, ale potom jí, to&nbsp;se&nbsp;rozumí, zase otrnulo.</span></p>
        <p class="chunk" data-nb-ref-number="8" id="chunk8" data-nb-words="246" data-nb-chars="1390"><span class="idea" data-nb-ref-number="8" id="idea8" data-nb-words="246" data-nb-chars="1390">Shovívavě usuzovali, že&nbsp;tu&nbsp;dívčinu není ještě možná brát příliš vážně. Tuze rychle vyspěla, neví, kam se&nbsp;má&nbsp;vlastně zařadit, jestli mezi mladé nebo mezi starší. Tady nesmí být člověk přísný, musí trochu počkat, až&nbsp;se&nbsp;to&nbsp;v&nbsp;takovém mláděti ustálí. Nejsme všichni stejní. Ale ten názor také není tak docela správný, cožpak je&nbsp;jí&nbsp;čtrnáct let? Chválabohu čtrnáct pryč, dávno pryč! Prosím vás, je&nbsp;to&nbsp;snad první případ, kdy v&nbsp;tak zběsile se&nbsp;vyvíjejícím těle zůstane rozum trochu zpátky? Je&nbsp;to&nbsp;v&nbsp;podstatě ještě dítě, to&nbsp;je&nbsp;to&nbsp;celé. Dítě? Pěkné dítě! Paní notářová Líbková ji&nbsp;hájívala ze&nbsp;všech nejvíc. Ta&nbsp;hodná, dobrosrdečná dáma! Však jí&nbsp;Štěpka dala za&nbsp;vyučenou. Teď ji&nbsp;už&nbsp;nehájí, má&nbsp;jí&nbsp;dost, má&nbsp;jí&nbsp;až&nbsp;po&nbsp;krk. Ráda si&nbsp;popovídala s&nbsp;mladými děvčaty, však je&nbsp;sama ještě mladá, ač&nbsp;je&nbsp;už&nbsp;řadu let provdána. Zvala k&nbsp;sobě i&nbsp;Štěpku Kiliánovou. Ale Štěpka, ta&nbsp;si&nbsp;myslila, když přítelkyně, tak přítelkyně. Hovořilo se&nbsp;o&nbsp;mužích a&nbsp;o&nbsp;vdávání a&nbsp;Štěpka ještě před jinými dvěma žábami prohlásila, že&nbsp;by&nbsp;raději volila smrt, než by&nbsp;si&nbsp;vzala takového tlustého, lysého chlapíka, jako je&nbsp;notář. Fuj, vypadá jako ropucha&nbsp;–&nbsp;tak to&nbsp;řekla. A&nbsp;ještě prý nějaké podrobnosti, hanba mluvit. Notářka zbledla, krve by&nbsp;se&nbsp;v&nbsp;ní&nbsp;byl nedořezal, tohle přece jen nečekala. Každá jiná na&nbsp;jejím místě by&nbsp;tu&nbsp;hubatou holku byla v&nbsp;tu&nbsp;chvíli vyhodila. Ona to&nbsp;s&nbsp;ní&nbsp;vydržela až&nbsp;do&nbsp;konce, ač&nbsp;vzteky zatínala zuby. Víckrát o&nbsp;ní&nbsp;nechce ani slyšet.</span></p>
        <p class="chunk" data-nb-ref-number="9" id="chunk9" data-nb-words="74" data-nb-chars="460"><span class="idea" data-nb-ref-number="9" id="idea9" data-nb-words="74" data-nb-chars="460">Babky v&nbsp;kostele ledacos nadhodily matce Kiliánové, ale zasmušilé Anně se&nbsp;nedostávalo odvahy, aby dceři řádně vyčinila. Radívala se&nbsp;o&nbsp;tom s&nbsp;mužem, ten však jen mlčky poslouchal, poulil oči, hryzl si&nbsp;knír. Myslil si&nbsp;asi, že&nbsp;je&nbsp;už&nbsp;na&nbsp;vychovávání trochu pozdě, když už&nbsp;jednou pustili otěže z&nbsp;rukou, že&nbsp;se&nbsp;nedá nic dělat. Kdoví, snad v&nbsp;duchu litoval, že&nbsp;kdysi dceru doporučil ochotnickému spolku. Jenom tím zpropadeným divadlem nabyla takové neslýchané sebejistoty.</span></p>
        <p class="chunk" data-nb-ref-number="10" id="chunk10" data-nb-words="115" data-nb-chars="661"><span class="idea" data-nb-ref-number="10" id="idea10" data-nb-words="115" data-nb-chars="661">Čím víc se&nbsp;Štěpka stávala slečnou na&nbsp;vdávání, tím častěji bylo lze pozorovat, jak se&nbsp;úsudky o&nbsp;ní&nbsp;podstatně rozcházejí. Jeden hlas pravil: „Je nevkusná, je&nbsp;hrubá, je&nbsp;hloupá&nbsp;–&nbsp;raději s&nbsp;ní&nbsp;nic nemít!“ Druhý poučoval svá mláďata: „Jen se&nbsp;podívejte na&nbsp;tu&nbsp;Kiliánovou, jak se&nbsp;nese, jak se&nbsp;dovede uplatnit, jakou umí dělat dámu, učte se&nbsp;od&nbsp;ní!“ A&nbsp;tento dvojí názor šel se&nbsp;Štěpkou až&nbsp;do&nbsp;konce jejího života. Vysmívali se&nbsp;jí&nbsp;a&nbsp;obdivovali se&nbsp;jí. To, co&nbsp;ji&nbsp;přenášelo přes posměch i&nbsp;chválu, přes občasné úspěchy i&nbsp;přes její poměrnou životní smůlu, byla její kiliánovská dravost, malinovská houževnatost. Tmelem bylo dobré a&nbsp;soucitné srdce&nbsp;–&nbsp;to jí&nbsp;opravdu nikdo nemohl upřít.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>