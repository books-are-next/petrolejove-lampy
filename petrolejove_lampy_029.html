<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="23">
    <meta name="apple-mobile-web-app-capable" content="yes">
    <title>23</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="24">
    <link rel="prev" href="./petrolejove_lampy_028.html">
    <link rel="next" href="./petrolejove_lampy_030.html">
    <link rel="self" href="petrolejove_lampy_029.html">
    <meta name="identifier" content="havlicek-petrolejove-lampy-7b7aab4">
    <meta name="role" content="chapter">
  </head>
  <body data-nb-words="1768" data-nb-chars="10846" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_028.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">23</span></h1>
        <p class="chunk" data-nb-ref-number="2" id="chunk2" data-nb-words="100" data-nb-chars="638"><span class="idea" data-nb-ref-number="2" id="idea2" data-nb-words="100" data-nb-chars="638">Maškarní ples se&nbsp;všeobecně líbil, dokonce se&nbsp;krátkou dobu uvažovalo o&nbsp;tom, zda by&nbsp;se&nbsp;nevyplatilo jej opakovat. To&nbsp;byla ovšem přehnaná a&nbsp;nesmyslná sebedůvěra. Na&nbsp;druhý podobný podnik takového rozsahu nebylo v&nbsp;letošním masopustě již ani pomyšlení. Přece si&nbsp;nebudou děvčata pořizovat nové nákladné masky! Avšak mládež, která maškarním plesem prokázala takovou zdatnost a&nbsp;odvahu, se&nbsp;proto své činnosti nevzdala&nbsp;–&nbsp;naopak&nbsp;–&nbsp;teď se&nbsp;do&nbsp;ní&nbsp;teprve jaksepatří dala. Projevilo se&nbsp;to&nbsp;hned s&nbsp;nastávajícím jarem. Do&nbsp;zkostnatělých mravů devadesátých let jako by&nbsp;byl zavál mladý vítr. Cosi se&nbsp;uvolnilo, cosi okřálo. Byly vymyšleny také zbrusu nové zábavy.</span></p>
        <p class="chunk" data-nb-ref-number="3" id="chunk3" data-nb-words="74" data-nb-chars="459"><span class="idea" data-nb-ref-number="3" id="idea3" data-nb-words="74" data-nb-chars="459">Ty&nbsp;zábavy nebyly vlastně tak zcela nové, byly jen pestřejší a&nbsp;důmyslnější. S&nbsp;prostými výlety do&nbsp;přírody, s&nbsp;oněmi starými rodinnými výlety s&nbsp;lahvemi piva a&nbsp;s&nbsp;pletenci uzenic do&nbsp;obecního lesa, byl nyní spojován vždy nějaký program. Zlatým hřebem tohoto programu se&nbsp;stal ovšem tanec. Všechno úsilí nové mládeže (žel, mládeže z&nbsp;mladší generace, než byla Štěpčina) směřovalo k&nbsp;tomu, aby bylo co&nbsp;nejvíce smíchu. Dokonce nebyli ani tuze vybíraví ve&nbsp;volbě prostředků.</span></p>
        <p class="chunk" data-nb-ref-number="4" id="chunk4" data-nb-words="47" data-nb-chars="280"><span class="idea" data-nb-ref-number="4" id="idea4" data-nb-words="47" data-nb-chars="280">Oficiální pořadatelství se&nbsp;definitivně vysmeklo z&nbsp;rukou usedlých pánů ze&nbsp;Sokola a&nbsp;z&nbsp;Besedy. Také studenti se&nbsp;připojili a&nbsp;jejich přičiněním byl do&nbsp;různých těch večírků — které byly stále častější&nbsp;–&nbsp;a výletů&nbsp;–&nbsp;s nimiž se&nbsp;prostě roztrhl pytel&nbsp;–&nbsp;propašován prvek literární a&nbsp;umělecký.</span></p>
        <p class="chunk" data-nb-ref-number="5" id="chunk5" data-nb-words="173" data-nb-chars="1039"><span class="idea" data-nb-ref-number="5" id="idea5" data-nb-words="173" data-nb-chars="1039">Výlety byly osnovány s&nbsp;velikým povykem, při každém musila být nějaká hudba. Šlo se&nbsp;z&nbsp;městečka ve&nbsp;zpívajícím houfu. Většinou s&nbsp;sebou vlekli jen trpaslíka Fricka s&nbsp;jeho kolovrátkem, ale i&nbsp;při takovém kolovrátku se&nbsp;dalo dobře tancovat. Hlavním cílem těchto poutí bývala obecní louka na&nbsp;pokraji lesa. Tak dlouho o&nbsp;ni&nbsp;u&nbsp;radních pánů a&nbsp;u&nbsp;starosty žebrali, až&nbsp;ji&nbsp;vyžebrali. Za&nbsp;proudem mládeže, matek a&nbsp;někdy také otců byla tažena kára s&nbsp;proviantem, s&nbsp;jídlem a&nbsp;pitím, ve&nbsp;stínu byl pak rozbit veselý tábor. Tam zpívával Synáček za&nbsp;doprovodu Xaverovy kytary své první kuplety o&nbsp;žíznivé žábě, o&nbsp;politém milenci, o&nbsp;falešných vlasech pana důchodního a&nbsp;o&nbsp;falešném chrupu jeho paní, dokonce i&nbsp;o&nbsp;jakési vrzající posteli. Nebylo to&nbsp;někdy přece jen trochu ostré? Otcové, pokud tu&nbsp;nějací byli, se&nbsp;bouřlivě chechtali, matky se&nbsp;rozpačitě usmívaly, dívenky se&nbsp;cudně pýřily a&nbsp;rozutíkávaly. Och, pak je&nbsp;bylo ovšem nutno usmířit prostičkou hrou na&nbsp;prstýnky nebo něčím podobným. Hrávalo se&nbsp;na&nbsp;zástavy, později i&nbsp;o&nbsp;hubičky, to&nbsp;byly ovšem mravy již důkladně uvolněny.</span></p>
        <p class="chunk" data-nb-ref-number="6" id="chunk6" data-nb-words="72" data-nb-chars="470"><span class="idea" data-nb-ref-number="6" id="idea6" data-nb-words="72" data-nb-chars="470">Studenti, kteří šmahem nosili dlouhé umělecké kštice a&nbsp;na&nbsp;nosech brýle, roznášeli po&nbsp;lese a&nbsp;po&nbsp;pasekách svůj módní světobol, přednášívali drásavé básně v&nbsp;okruhu i&nbsp;mimo kruh rodičů, vystupovali jako recitátoři na&nbsp;pařezy a&nbsp;produkovali se&nbsp;pracně nabytými pivními basy a&nbsp;zamračenými tvářemi. Ještě že&nbsp;bylo ve&nbsp;všech těch mladých lidech u&nbsp;lesa shromážděných dostatek přirozeného veselí, jinak by&nbsp;je&nbsp;byla tato pohřební extempore jen zbytečně zkrušovala a&nbsp;připravovala o&nbsp;náladu.</span></p>
        <p class="chunk" data-nb-ref-number="7" id="chunk7" data-nb-words="130" data-nb-chars="815"><span class="idea" data-nb-ref-number="7" id="idea7" data-nb-words="130" data-nb-chars="815">Jednou nebo dvakrát za&nbsp;léto pořádali výlet ve&nbsp;větším měřítku. Tehdy byla nad úvozovou cestou před loukou postavena opravdová slavobrána z&nbsp;bidel a&nbsp;z&nbsp;chvoje s&nbsp;nápisem: <em>Vítejte nám!</em> Do&nbsp;trávníku natloukli lavičky a&nbsp;provizorní stoly, z&nbsp;pivovaru přivlekli piva hned plný sud. Fricek se&nbsp;svým flašinetem již nestačil, z&nbsp;městečka se&nbsp;táhlo s&nbsp;valnou částí Mourkovy kapely. Tyhle nákladné slavnosti lezly ovšem&nbsp;–&nbsp;sakulente&nbsp;–&nbsp;do peněz, ale co&nbsp;naplat, když dcerušky měly víc naděje získat trvalého nápadníka a&nbsp;když se&nbsp;to&nbsp;všeobecně líbilo pro hojnost všemožné zábavy i&nbsp;pusté psiny. Chudí kluci šplhali na&nbsp;nejvyšší smrček, okleštěný až&nbsp;po&nbsp;vrchol, pro marcipán a&nbsp;čokoládu, jiní závodili v&nbsp;pytlích nebo ukusovali z&nbsp;obrovského povidlového koláče, až&nbsp;se&nbsp;dostali svými umazanými hubami doprostřed k&nbsp;stříbrné zlatce&nbsp;–&nbsp;docela po&nbsp;vesnicku.</span></p>
        <p class="chunk" data-nb-ref-number="8" id="chunk8" data-nb-words="78" data-nb-chars="569"><span class="idea" data-nb-ref-number="8" id="idea8" data-nb-words="78" data-nb-chars="569">Bývalí zestárlí výboři a&nbsp;pořadatelé ovšem reptali, pomlouvali, že&nbsp;prý úroveň zábav notně poklesla, ale nic nepořídili, vznikající jará nevázanost se&nbsp;rozmáhala, vžívala se. Stařenky v&nbsp;kostele shledávaly, že&nbsp;ďábel víc a&nbsp;víc svými chlupatými prackami obchvacuje svět, uvažovaly o&nbsp;tom, neskončí-li století, jemuž již opravdu docházel dech, nějakou tragédií, nevyužije-li pánbůh tohoto číselného mezníku, aby k&nbsp;sobě lidi opět připoutal nějakým strašlivým zázrakem, novou morovou ranou nebo potopou. Vždyť takových neslušných písniček, hovorů, tanců jaktěživo předtím nebylo!</span></p>
        <p class="chunk" data-nb-ref-number="9" id="chunk9" data-nb-words="78" data-nb-chars="482"><span class="idea" data-nb-ref-number="9" id="idea9" data-nb-words="78" data-nb-chars="482">Častěji a&nbsp;častěji docházelo k&nbsp;politováníhodným případům, za&nbsp;mladých let stařenek tak řídkým, že&nbsp;se&nbsp;mladá dívka spustila a&nbsp;bývala vídána s&nbsp;hochem, který mnohdy nebyl ani jejím pravým ženichem, ana se&nbsp;s&nbsp;ním líbá ve&nbsp;vrbičkách nebo pod Kozincem za&nbsp;kapličkou svatého Isidora. To&nbsp;byly zatím, zaplať pánbůh, jenom výstřelky. Dobře vychovaná dívka, jako ta&nbsp;naše, pravda, vždycky ví, kdy má&nbsp;přestat, kdy je&nbsp;třeba naznačit výbojnému svůdci, že&nbsp;není jablíčkem k&nbsp;nakousnutí jen tak pro leckoho!</span></p>
        <p class="chunk" data-nb-ref-number="10" id="chunk10" data-nb-words="194" data-nb-chars="1131"><span class="idea" data-nb-ref-number="10" id="idea10" data-nb-words="194" data-nb-chars="1131">Štěpka&nbsp;–&nbsp;och, Štěpka jako by&nbsp;byla omládla v&nbsp;těchto nových časech. Zrádně opustila všechny staré spolužačky, pokud se&nbsp;s&nbsp;nimi ještě vůbec stýkala, a&nbsp;tíhla za&nbsp;těmi mladými. Ovšem, ona nikdy neměla mnoho rozumu. Teď se&nbsp;nabízela, jak mohla, a&nbsp;nechávala se, jak se&nbsp;říká, potřebovat. Na&nbsp;obecní louce se&nbsp;také hrávaly improvizované divadelní scény&nbsp;–&nbsp;čert ví, kde to&nbsp;ti&nbsp;kluci brali! Štěpka v&nbsp;nich účinkovala jako divá. Jak byla směšná! A&nbsp;kde jen mohla, točila se&nbsp;okolo toho mladého Skály z&nbsp;cihelny. Taková, pánbůh nám odpusť, stará koza, a&nbsp;pořád jen střečkovala kolem toho chlapce! Ve&nbsp;svém napěchovaném korzetu, se&nbsp;svými tlustými pažemi pradleny vypadala vedle něho jako jeho matka. Toť se&nbsp;ví, Synáček byl také pořádný chlapík, v&nbsp;siláckých kouscích se&nbsp;mu&nbsp;tak hned někdo nevyrovnal, v&nbsp;nevázanosti a&nbsp;v&nbsp;bujnosti rovněž ne, ale Štěpčina tvář vedle jeho, ta&nbsp;její osmahlá, lesklá, červená tvář a&nbsp;vyčnělá brada s&nbsp;laloky — ne, ta&nbsp;nevypadala tuze mladistvě. Je&nbsp;jisto, že&nbsp;Synáček na&nbsp;ni&nbsp;hleděl jako na&nbsp;dobrou kamarádku&nbsp;–&nbsp;tenkrát to&nbsp;začalo podezřele kvést, to&nbsp;kamarádství s&nbsp;děvčaty&nbsp;–&nbsp;ale ona, Štěpka,&nbsp;–&nbsp;kdopak ví, jestli to&nbsp;také myslila jen tak nevinně?</span></p>
        <p class="chunk" data-nb-ref-number="11" id="chunk11" data-nb-words="75" data-nb-chars="471"><span class="idea" data-nb-ref-number="11" id="idea11" data-nb-words="75" data-nb-chars="471">Štěpce Kiliánové bylo docela jedno, zdá-li se&nbsp;či&nbsp;nezdá některé z&nbsp;těch sudiček směšná. Byla ve&nbsp;svém živlu. Tahle mládež si&nbsp;tak mnoho nedělala z&nbsp;nějakého toho ostřejšího slova, z&nbsp;hrubozrnného žertu, Štěpka se&nbsp;v&nbsp;jejím středu spíš setkávala s&nbsp;nelíčeným obdivem. Ani jí&nbsp;nenapadlo nějak se&nbsp;nad těmi dětmi vynášet, netoužila po&nbsp;nějaké vůdčí úloze, nechtěla hrát prim jako dřív. Ochotně se&nbsp;podřizovala všem radám a&nbsp;rozhodnutím. Není to&nbsp;zvláštní, taková svéhlavá, panovačná osoba?</span></p>
        <p class="chunk" data-nb-ref-number="12" id="chunk12" data-nb-words="154" data-nb-chars="935"><span class="idea" data-nb-ref-number="12" id="idea12" data-nb-words="154" data-nb-chars="935">Byli to&nbsp;ale hračkáři, ti&nbsp;hoši z&nbsp;nové generace, pořád jen něco kutili, pořád něco lepili! Jestlipak také ti&nbsp;studenti doopravdy studovali? Asi že&nbsp;ne, valné to&nbsp;s&nbsp;nimi na&nbsp;studiích nebylo. Najednou byly k&nbsp;nepotřebě staré, dobré kulisy ochotnického spolku, hoši vzali kbelíky, koupili si&nbsp;barvy a&nbsp;namalovali nové, bláznovské. Potom se&nbsp;v&nbsp;tom hrálo divadlo. Ne, nebylo to&nbsp;špatné, to&nbsp;se&nbsp;nemohlo říci, ale tak znamenité to&nbsp;přece jen nebylo, aby se&nbsp;proto staré zachovalé kulisy musily zatracovat! Synáček s&nbsp;Punčochářem si&nbsp;také jednou postavili bramborové divadlo, hlavičky loutek si&nbsp;sami vyrobili. Bylo to&nbsp;hrozně legrační, co&nbsp;ti&nbsp;dva tenkrát spolu tropili! Štěpka jim při těch komediích dělala ženské hlasy&nbsp;–&nbsp;jakpak by&nbsp;ne, Štěpka Kiliánová! A&nbsp;Xaver se&nbsp;naučil čachrovat s&nbsp;kartami. Ten kluk měl pravé zlodějské prsty, nikdo je&nbsp;nestačil sledovat. Vždycky uhádl myšlenou kartu, a&nbsp;jak se&nbsp;potom holedbal a&nbsp;šklebil, že&nbsp;mu&nbsp;na&nbsp;ta&nbsp;jeho kouzla nikdo nepřišel!</span></p>
        <p class="chunk" data-nb-ref-number="13" id="chunk13" data-nb-words="83" data-nb-chars="456"><span class="idea" data-nb-ref-number="13" id="idea13" data-nb-words="83" data-nb-chars="456">Večírky bývaly pořádány na&nbsp;podzim a&nbsp;v&nbsp;zimě ponejvíc v&nbsp;malém sále a&nbsp;pouze pro zvané. Natropilo to&nbsp;tenkrát mnoho zlé krve, když si&nbsp;mládenci začali vybírat a&nbsp;určovat, kdo se&nbsp;mezi ně&nbsp;hodí a&nbsp;kdo ne. Někdy byl v&nbsp;těch večírcích docela vážný program&nbsp;–&nbsp;pak se&nbsp;jim říkalo akademie&nbsp;–, panebože, to&nbsp;bylo zívání a&nbsp;nekonečného čekání, než se&nbsp;mládež dostala k&nbsp;tanci a&nbsp;otcové k&nbsp;pivu! To&nbsp;ovšem všechno ti&nbsp;studenti. Program býval většinou tak moderní, že&nbsp;mu&nbsp;nikdo nerozuměl.</span></p>
        <p class="chunk" data-nb-ref-number="14" id="chunk14" data-nb-words="83" data-nb-chars="511"><span class="idea" data-nb-ref-number="14" id="idea14" data-nb-words="83" data-nb-chars="511">Nebyly tu&nbsp;však jen výlety do&nbsp;okolí a&nbsp;na&nbsp;obecní louku, večírky a&nbsp;akademie, vžily se&nbsp;i&nbsp;schůzky a&nbsp;kuželkové závody na&nbsp;Kozinci. Tam měl holič Mleziva z&nbsp;náměstí, tlustý, dýchavičný Mleziva, najatu od&nbsp;hraběte restauraci. Dělal tam výborné obchody s&nbsp;pivem a&nbsp;s&nbsp;preclíky, a&nbsp;když nadešlo období vepřových hodů, prodával tam s&nbsp;úspěchem i&nbsp;jitrnice. Netřeba podotýkat, jak otřepané vtipy kolovaly o&nbsp;jeho jelítkách se&nbsp;vztahem k&nbsp;lehkému holičskému řemeslu. Byly to&nbsp;vtipy zcela nemístné, holič pocházel z&nbsp;dobré řeznické rodiny.</span></p>
        <p class="chunk" data-nb-ref-number="15" id="chunk15" data-nb-words="105" data-nb-chars="626"><span class="idea" data-nb-ref-number="15" id="idea15" data-nb-words="105" data-nb-chars="626">Největší atrakcí Kozince byl ovšem kuželník. V&nbsp;kuželníku se&nbsp;koulelo pilně i&nbsp;v&nbsp;neděli dopoledne, cožpak teprve odpoledne! Také mladé dámy se&nbsp;tomu naučily. Někdy to&nbsp;tam nahoře rachotilo a&nbsp;bouchalo jako o&nbsp;největší bouřce. Večer se&nbsp;mládež sešla v&nbsp;restauraci a&nbsp;tančila. Mleziva byl mazaný chlapík, opatřil si&nbsp;k&nbsp;tomu orchestrion. To&nbsp;byl přece nápad, již nebylo třeba brát s&nbsp;sebou Fricka ani Mourkovu kapelu. A&nbsp;les, plný skrýší, v&nbsp;nichž se&nbsp;bylo možno ztratit zvědavým maminkám z&nbsp;očí, byl také po&nbsp;ruce. Páry se&nbsp;točily, smutní studiosi zpívali, spokojený holič se&nbsp;s&nbsp;blaženým úsměvem proplétal mezi tančícími a&nbsp;mnul si&nbsp;své tučné pracky.</span></p>
        <p class="chunk" data-nb-ref-number="16" id="chunk16" data-nb-words="183" data-nb-chars="1105"><span class="idea" data-nb-ref-number="16" id="idea16" data-nb-words="183" data-nb-chars="1105">Na&nbsp;Kozinci se&nbsp;otcům líbilo nepoměrně víc než na&nbsp;obecní louce. Když už&nbsp;je&nbsp;nutno dělat ženám a&nbsp;dcerám kavalíry, tak ať&nbsp;je&nbsp;z&nbsp;toho také nějaký požitek! Pivo čepované ze&nbsp;sklepa má&nbsp;přece jen docela jiný říz než narážené na&nbsp;pasece nebo nalévané z&nbsp;lahví, v&nbsp;nichž jen divoce pění. Také tu&nbsp;bylo docela jiné posezení než na&nbsp;trávě nebo na&nbsp;pařezech, zábava byla intimnější. Zatímco matky hlídaly v&nbsp;sále dcerušky nebo je&nbsp;s&nbsp;bědováním sháněly po&nbsp;lese, otcové našli v&nbsp;hostinské místnosti nebo v&nbsp;kuželníkovém pavilónku bezstarostný klid. Rozšafně mezi sebou rozprávěli, hráli v&nbsp;karty, kouřili z&nbsp;předlouhých pěnovek. Také mladí studenti našli v&nbsp;pěnovkách zalíbení. Podivná to&nbsp;byla mládež, veselá, výbojná, velmi veselá a&nbsp;velmi výbojná, a&nbsp;přitom zas tak stará! Při všem svém mládí tak stará. Když se&nbsp;ti&nbsp;hoši někdy rozsadili mezi tatíky, vypadali docela usedle. I&nbsp;táhnout uměli usedle. Byli snad až&nbsp;příliš uchvátáni tím svým přebytečným mládím? Ostatně, lepší je&nbsp;pít ve&nbsp;společnosti moudrých a&nbsp;spolehlivých otců než někde mezi sklepnicemi a&nbsp;zkaženými holkami, lepší je&nbsp;taková pěnovka než papirosa, která jen smrdí a&nbsp;ničí plíce.</span></p>
        <p class="chunk" data-nb-ref-number="17" id="chunk17" data-nb-words="76" data-nb-chars="475"><span class="idea" data-nb-ref-number="17" id="idea17" data-nb-words="76" data-nb-chars="475">Skoro sedm let kvetly tyhle veselé výlety mládeže na&nbsp;obecní louku. Potom však počal zájem o&nbsp;přírodu, ba&nbsp;i&nbsp;o&nbsp;samé programové večírky, učené i&nbsp;méně učené, ochabovat, až&nbsp;ochabl docela. Snad to&nbsp;bylo právě oněch sedm let mládí jedné mužské generace? Nebo spíš období určené trpělivostí obecenstva? Tytéž vtipy, tytéž hry byly opakovány do&nbsp;omrzení, až&nbsp;se&nbsp;konečně opravdu omrzely. Zůstal jen Kozinec. Och, Kozinec, ten přežil ještě celá desetiletí, přežil i&nbsp;samého tlustého Mlezivu!</span></p>
        <p class="chunk" data-nb-ref-number="18" id="chunk18" data-nb-words="62" data-nb-chars="382"><span class="idea" data-nb-ref-number="18" id="idea18" data-nb-words="62" data-nb-chars="382">Štěpka Kiliánová však nezapomněla, nikdy nemohla zapomenout právě na&nbsp;ony výlety, pořádané v&nbsp;letech 1891 až&nbsp;1898, dlouho a&nbsp;dlouho je&nbsp;oplakávala. Jak by&nbsp;ne! Vždyť ji&nbsp;při nich potkalo něco, co&nbsp;ji&nbsp;dosud nikdy předtím nepotkalo a&nbsp;patrně již nikdy nepotká: sblížila se&nbsp;s&nbsp;mladým mužem způsobem skoro poetickým, tak poetickým, že&nbsp;jejich poměr bylo lze při trošce shovívavosti nazvat láskou.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_030.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>