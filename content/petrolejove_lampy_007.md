---
title: ČÁST PRVNÍ LAMPY SVÍTÍ A PROSTÍRÁ SE
contentType: prose
---

<section>

## 1

Uprostřed západní zdi jilemnického hřbitova stávala od nepaměti stará márnice s pokřiveným křížkem na vrcholu prohnilé šindelové střechy. Po obou stranách této márnice, za rezavým železným plotem, se tísnilo několik hrobek, každá byla pokryta těžkým náhrobním kamenem.

Dnešní mladá generace městečka již o márnici nic neví, zmizela a nezůstalo po ní ani památky, hrobky jsou tu však stále a skoro v témž stavu jako před lety. Jsou vesměs prastaré. Některá má vryt nápis mělkým písmem do kamene, jiná hlásá nebožtíkovo jméno a jeho životní data z mramorové desky, připevněné k hřbitovní zídce, všechny však kryjí rody, jichž v městečku již není.

Zde v Pánu odpočívá Familie Czihak, hned vedle od roku 1805 na slavné vzkříšení čeká Georg Johann Heweroch, vychovatel Jeho Osvícenosti hraběte z Harrachů, tam leží Wenzel Pestalini. Ani sama Pepka Stínilová, živá kronika městečka, neví, kdo byli Czihakové a s kým byl spřízněn Heweroch.

Poslední Pestalini ještě žije ve vsi Hrabačově. Je již stařičký, nemá dětí ani příbuzných. Dávno tomu, co cinkal zvoneček jeho krámku v Dolení ulici, dávno tomu, co nosil květovanou kupeckou čepičku, prodával dětem lepkavé bonbóny a sekal cukr ozáblými prsty. Nyní obchoduje mezi hrabačovskými chalupníky a tkalci, ještě hrabou slepice na jeho chudém dvoře, ale až dohasne, nebude již ani Pestaliniů. Docela jistě nebude pohřben do staré hrobky, neví, nikdy nevěděl, jaké příbuzenství ho pojí k těm mrtvým dole.

Czihakové, Žantové, Poličanští, Žulianové a ti ostatní, jejichž jména jsou těžko čitelná nebo dokonce jsou nadobro vyhlazena z kamenných desek, to jsou zpráchnivělí a mlčeliví pamětníci starých časů. Mnohá z koster, způsobně urovnaných v podzemí, by mohla vyprávět o četných požárech, při nichž městečko, vyjma jediný dům, Pecník, lehko popelem, o hrůzách moru roku 1772, o slávě otevření prvního vodovodu roku 1780, který sbíral vodu z pramínku pod kapličkou svatého Isidora a zásoboval jí kašnu o čtyřech chrličích v podobě lvích hlav uprostřed náměstí. Tak je aspoň o těch věcech psáno v jilemnických letopisech, uložených v městském muzeu.

Železných kruhů, zapuštěných v náhrobním kameni rodiny Poličanských, nebylo použito po celé století, v písmenech, snad kdysi zlatých, která označují hrobku hraběcího vychovatele, déšť vyhloubil jamky, na Žulianovu mramorovou desku zídka vypotila vápno a to na ní uschlo v stružkách, podobných stopám slz. Možná, že mrtví Žantové byli významní a zasloužilí měšťané, možná, že kterýsi Czihak byl radním, zakladatelem školy nebo dokonce purkmistrem, tak se tomu aspoň podobá, neboť na hrobkách rok co rok svítí obec na své útraty. Proč svítí, nikdy se od nikoho nedovíš.

Stará márnice byla zbořena roku 1899 a na jejím místě vyrostla hrobka, v níž měla dojít věčného pokoje – jak praví masívní zlatý nápis nad vchodem – rodina Kiliánova.

Tato nová Kiliánova hrobka, hrobka stavitele Kiliána, byla kdysi pro městečko senzací. Především byla stavěna, když byl její příští obyvatel ještě zcela zdráv, a to podle jeho vlastních návrhů. Kromě toho byla první hrobkou ve tvaru kaple, jaká se na jilemnickém hřbitově vyskytla. Ještě dřív než z ní bylo odstraněno lešení, dřív nežli z její kupole, pobité měděnými pláty, slezl poslední pokrývač, byla zařazena mezi několik málo městských divů. Děti i dospělí jí byli nadšeni. Dlouho pak byl hřbitov oblíbeným vycházkovým místem. Měšťané se svými rodinami se chodili dívat na novou Kiliánovu hrobku, jako se rok předtím chodili dívat na větrem se kymácející věžičku nové dívčí školy a o čtyři roky dříve na novou sokolovnu.

Ještě dnes, ačkoli podhorské povětří důkladně zřídilo její bílou kdysi omítku, čímsi přitahuje – či je to snad jen památka na dávné okouzlení? Má schodiště o sedmi stupních, průčelí drží dva sloupy s dórskými hlavicemi. Jsou v ní tři řady lavic, před nimi stojí oltář s mramorovým křížem bez Krista, nad oltářem visí obraz vzkříšení Lazarova, ne sice zrovna dokonalý, ale přece jen opravdový kostelní obraz. V kupoli, nyní zelené měděnkou, je připevněn zvoneček, který klinká dvakrát do roka, zatímco u oltáře kněz slouží zádušní mši, a to dvanáctého února za v Pánu zesnulého Štěpána Kiliána a jedenatřicátého srpna za v Pánu zesnulou Annu Kiliánovou, rozenou Malinovou.

Mezi všemi těmi omšelými, zčernalými náhrobními kameny, oddělenými od ostatního hřbitova zrezivělým plotem, vypadá Kiliánova hrobka asi tak jako palác mezi chatrčemi. Zatímco její kryptu chrání klenba, na níž je namalováno šmolkově modré nebe s hvězdami, do jejích bezpřístřešných sousedů pere déšť, zavaluje je sníh a opravdová nebeská báň je jim nekonečně vzdálenější. Je přepychová, je chlubná, a přece se něčím podobá zchátralým hrobkám kolem sebe: i ona hlásá jméno, které v městečku již nežije.

Když léta Páně 1903 stavitel Kilián náhle zemřel (za pouhá tři léta po dostavění své posmrtné schránky) a za půl roku po něm jeho manželka Anna, nezanechal po sobě ani sourozenců ani jiných příbuzných, nýbrž jen jedinou dceru Štěpánku, provdanou za hejtmana Malinu.

</section>


<section>

## _2_

Kilián nebyl obzvlášť znamenitý stavitel. Svědčí o tom celá Hoření ulice, jeho životní dílo, která rozmnožila jeho jmění. Stojí v ní přízemní, nejvýš jednopatrové domy, jeden jako druhý, celá řada papírových domků, jaké se v zimě stavějí v oknech do mechu. Maloměstští stavitelé nemívají zvláštní ambice, patrně proto, že se musí přizpůsobovat vkusu svých zákazníků. Jsou-li velmi dobří, dovedou postavit dům ne-li krásný, tedy aspoň účelný. Ani v tomto směru Kilián nikterak nevynikal. Domy, které vystavěl, nemají sklepy, schody jsou v nich většinou tmavé a strmé, nešťastný obyvatel nebo host na nich snadno uklouzne a pak se neodvratně řítí až do přízemí jako po toboganu. Místnosti jsou obrovské a nedají se vytápět, chodby jsou hotovým bludištěm, bez plánku se v takovém Kiliánově domě vůbec nevyznáš. Zato se však do dvorků táhnou všemožné přístavky, trčí nad nimi kryté i nekryté dřevěné pavlače, dobré jen k tomu, aby se po nich s příšerným skučením proháněl průvan, třískal dveřmi a rozbíjel okenní tabulky.

Příkrý posudek díla nechť nevrhá stín na tvůrcovu památku! Kilián nebyl o nic horší než jeho kolegové, kteří stavěli vlastně jen proto, aby vydělali peníze. Lze se vůbec divit, že v jeho případě výsledek nebyl úměrný píli? Kilián právě tak jako oni, nebo aspoň jako mnozí z nich, nebyl veleduch prostě jen proto, že se svému řemeslu v žádných školách neučil. Začal jako zedník a skončil jako zednický mistr. Tehdy však nebylo v Jilemnici jiného, odborně školeného stavitele, městečko se musilo spokojit tím, co se mu nabízelo, a když se to tak vezme, nebylo to ještě tak zlé. Domy v Hoření ulici stojí dodnes, žádný z nich se ještě nesesul, v žádném se neobjevila trhlina – Kiliánova práce byla poctivá, trvanlivá, důkladná.

Stavitel Kilián sám byl právě tak trvanlivý a důkladný. Byl to veliký, tlustý, těžkopádný člověk, k stáru poněkud dýchavičný. Na nohou nosil perka a ta perka ustavičně vrzala, snad jeho tíhou. V době, kdy jsem ho poznal, bylo mu už víc než sedmdesát let. Husté bílé vlasy měl nad vysokým čelem rozházeny v divoké změti. Stejně divoké a načechrané bylo jeho obočí, ale oči pod ním byly světle modré, při dobré náladě takřka něžné. Tváře měl cihlově červené, nos hrubý, modře žilkovaný, pod ním prokvetlý knír a krátkou, do špičky přistřiženou bradku. A bochníčky tuku u uší i v týle – vypadal velmi zajímavě mistr Kilián!

Pokud se dovedu upamatovat, nosil vždycky jen černý nákrčník k nízkým ležatým límcům, k límcům co nejnižším, patrně proto, aby jeho laločnatý, jakoby oteklý krk nebyl ničím tísněn. Také podpatky nosil vždycky jen nízké, a tím se stalo, že se špičky jeho perek obracely vzhůru. Chodil jaksi příliš jen na patách. Šel-li po náměstí, bylo to, jako by se brodil rybníkem. Potom měl ještě jeden zvláštní kus oděvu, jakých i tehdy bylo už pořídku: černý polocylindr s širokou stuhou, s okrajem romanticky zvlněným.

Ostatně – jeho fotografie dosud visí mezi fotografiemi velikých mužů města Jilemnice v kanceláři obecního úřadu. Vypadá tam poněkud útlejší, menší a ušlechtilejší, než skutečně byl, v podstatě je to však dobrá podobizna. Je na ní vyobrazen v celé postavě. Má tam své boty se špičkami obrácenými vzhůru i svůj polocylindr a stojí trochu pokleslý v kolenou ani ne tak přílišnou vahou těla, jako spíš z jisté koketérie. Kalhoty má nad perky zvarhanělé do nesčetných záhybů, jako by mu padaly. Tenkrát si představovali šviháctví poněkud jinak než dnes.

Kilián dožíval své dny v domku vedle školy – ó té ironie osudu! – v domku, který sám nestavěl. Koupil jej za babku, když Hoření ulice byla již zcela dokončena, a odtamtud ho vynesli „za Frantáčkovy“, jak se v Jilemnici říká hřbitovu podle majitele posledního domku v ulici zvané Zvědavá.

Když se Kilián objevil za domkem na zahrádce, znamenalo to pro žáky a žačky vždy jisté rozptýlení v duchamoru písmenek a číslic. Zídka školního dvora byla nízká, stavitel byl právě o hlavu vyšší. Ta rudá, rozčepýřená hlava nad školní zdí se tak trochu podobala vycházejícímu slunci nebo snad obrovské, nestvůrně mrkvi. Kiliánova hlava, nikoli celý pan Kilián, měla u kluků přezdívku ne zrovna trefnou – říkalo se jí měchuřina. Přezdívka měla význam hanlivý.

Majitel měchuřiny byl totiž velmi nesnášenlivý. Běda, zaletěl-li míč při hře na školním dvoře nešťastnou náhodou za zídku Kiliánovy zahrádky! Běda, zachytil-li se některý z kluků svými špinavými prackami okrajů zídky, aby se zvědavě rozhlédl po Kiliánově království! V takovém případě nezbylo učiteli nic jiného než mládež seřadit a zachránit se s ní před hněvem rozlíceného a hulákajícího starce ve školní budově.

Tato pokora učitelstva by se snad mohla zdát poněkud přepjatá, je však nutno si uvědomit, že staviteli byl pro jeho zásluhy svěřen úřad školního dozorce. Po dvakrát jsem přijal z ruky pana školního dozorce Kiliána výroční vysvědčení, a po dvakrát se mi zaryly do tváře jeho bledě modré, krvavými žilkami stínované oči s němou výčitkou.

Kiliánova manželka Anna nebyla o nic menší postavy než její muž. Byl to opravdu rovný pár. Bledá, odulá Anna se žlutými jaterními skvrnami na tvářích, s černýma pichlavýma očima, převyšovala o hlavu všechny stařenky, pilně navštěvující ranní mše a roráty. Jako ony, poslední mohykánky nejstarší módy, nosívala klobouček podobný čepci se závojíčkem přes čelo, s cetkami, penízky a umělými květinami, uvázaný pentlemi pod bradou, černou jupku k tělu a obrovské mužské boty, od nichž byly její předlouhé, zvonovité sukně vzadu okopány.

V několika posledních letech svého života se již nemohla pohybovat. Tak jsem ji také jedině znal, zemdlenou, bezmocně ležící na vozíku, který tlačíval ke kostelu dnes už také dávno mrtvý Tonánek-Světýlko, pobuda ze Špitálku, městského chudobince, povýšený stařeninou nemocí k jakési lokajské službě u Kiliánů.

Anna Kiliánová byla žena přísná, šetrná a nábožná. Selské děvče, vzala si za muže městského člověka, který se stal pánem. Ctila svého manžela, byla si ve vší pokoře vědoma jeho vysokého společenského postavení a dbala vždy úzkostlivě na svou důstojnost. Plnila věrně všechny povinnosti k rodině, k obci i církvi. Nebyla zlobivá jako její muž, nebyla tak věhlasná jako on, veřejného života se účastnila jen málo. Zanechala po sobě pověst skrblice. Nutno však připomenout, že v oněch starých, opatrných časech, kdy bylo zvykem políbit se stolu spadlý drobeček a kdy krejcar měl jistou kupní cenu, kdy mlsky byly prostičké a zábavy řídké, že tehdy bylo dosti obtížné odlišit skutečného lakomce od člověka šetrného.

</section>

<section>

## _3_

Anna Kiliánová pocházela ze dvora zvaného Vejrychovsko a byla sestra sedláka Jana Maliny.

Vejrychovsko stojí nedaleko martinického lesa a je vzdáleno asi osm minut od posledního jilemnického stavení. Vypráví se, že na místě dnešního dvora stávala před dávnými lety tvrz, v níž sídlil zeman Vejrych, Vejrych z dob zapomenutých rodů na jilemnickém hřbitově, ba z dob ještě mnohem, mnohem starších. Byl to Vejrych-kouzelník a měl spolek s čertem.

Jilemnická předhistorie počíná Vejrychem a týká se ho valná část všech místních strašidelných pověstí. Jedna z nejznámějších je pověst o regimentu vojáků, který měl čaroděj vždycky k ruce a k němuž si pomáhal velmi jednoduchým způsobem: zaklepal kouzelným proutkem na měděnec, v kterém máčel otruby, a vojáci jeden za druhým vyskákali. Jejich plukovník si věru nemusil dělat starost, kam je po cvičení uloží. Stačilo další malé švihnutí proutkem a vojáci se vrátili do měděnce, stali se opět otrubami. K čemu potřeboval Vejrych vojáky, není známo, nejspíš měl trochu tvrdohlavé robotníky.

Všemožným způsobem čaroval Vejrych, z různých spletitých situací mu pomohl kouzelný proutek, tvrz byla místem nevyléčitelných pekelných rejdů a hrůz. Peněz měl ovšem habaděj, neboť mu jeho přátelé, jimž se upsal krví, vždy zavčas dodávali své pekelné dukáty.

Společenství s čerty mělo však také jisté nevýhody. Vejrych musil zůstat celý život starým mládencem – tak zněly podmínky – neboť strýček satan mu chystal svou sestru za nevěstu. Potom, když smluvená lhůta vypršela, byla ovšem jeho smrt nikoli obyčejnou lidskou smrtí, nýbrž strašlivým pekelným sňatkem, sňatkem o třinácti kočárech. Dvanáct kočárů, plných ďáblů, v třináctém sám zeman Vejrych se svou rohatou nevěstou.

Ó té temné noci, noci bezhvězdné, již má dětská fantazie tak dobře znala, kdy kočáry hrčely jeden za druhým přes městečko ke Koptíkově hati! V té noci se vyznamenala bába Strouhalka, nesmrtelná bába Strouhalka z Jilmu, která si umínila, že ubohou zemanskou duši vyrve věčnému zatracení navzdory celému peklu. Stála na kamenném mostě přes Jilemku, schována pod sochou svatého Jana Nepomuckého, drmolila modlitbu za modlitbou a počítala kočáry – jedenáctý – dvanáctý – třináctý. V té chvíli vyskočila, hodila posvěcenou cihlou — a trefila! Rachot hromu, fialové blesky, sirný dým, a všechno to tam, na kamenném zábradlí mostu se třepotá bílá holubička, třikrát, právě třikrát zakrouží nad Strouhalčinou hlavou. Strouhalka klečí před svatým Janem a děkuje pánubohu, že jí byl v jejím nebezpečném podniku nápomocen, zatímco v tvrzi leží mrtvý Vejrych s krvavou ranou uprostřed čela a rána mokvá. Přestože svíce zhasly, je tu světlo jako v pravé poledne a mrtvý kouzelník se usmívá nebeským úsměvem.

Po Vejrychově smrti – tak praví pověst – ďáblové ze msty tvrz ze čtyř stran zapálili, ale komnata s mrtvolou zůstala neporušena. Tělo bylo pak pochováno na rozkaz báby Strouhalky, jíž byl ten nápad vnuknut milostí boží, do hrobu bez jména. Dodnes ukazují u Malinova dvora stodolu, jejíž jedna stěna je postavena z ohořelých kvádrů, v těch kvádrech je místy vidět otvory bývalých střílen. Říká se jí čertova stodola.

Sedlák Malina ovšem nezdědil pekelné dukáty, ty – bůhvíkam se poděly. K vzniku Malinova jmění se víže jiná vzpomínka, ale ta již není legendární.

Po napoleonských válkách zbohatlo mnoho jilemnických měšťanů plátenictvím, mezi nimi Bulušek, bydlící v chalupě nedaleko Vejrychovska, které měl tehdy v majetku jakýsi Krebs. Vlastní dědeček Štěpánky Kiliánové, Antonín Malina, byl u Krebsů na Vejrychovsku čeledínem. Zbohatlík Bulušek rozmnožoval své jmění lichvařením, půjčoval na nekřesťanský úrok. Byl vdovec, samotář a bezdětek.

Ústní podání praví, že tento Bulušek měl ve světnici dubovou, železem kovanou truhlu, v níž schráněl svůj lup v podobě zlatých a stříbrných mincí, a že se od této truhly třeba celý den ani nehnul. Seděl na ní, ozbrojen až po zuby ze strachu před zloději. Byl tak lakomý jako lakomci v pohádkách, šetřil i na vlastní hubě a chudákovi by byl nedal zadarmo ani findu. Nu, milý Bulušek se na konci svého života přepodivným způsobem zbláznil — začal svůj mamon rozdávat.

Vlastně nikoli rozdávat, nýbrž rozhazovat. Čeledín Malina od Krebsů byl jedním z prvních, kteří se šťastnou náhodou domakali Buluškova podivínství, a nejvíce z něho těžil. Zjistil, že stařec vychází na toulky do martinického lesa, což nikdy předtím nečinil. Vrtalo mu to hlavou a dal se opatrně za ním. Na odlehlé pasece nedaleko Javorka spatřil, jak Bulušek chodí od pařezu k pařezu, na každý klade zlaťák a podšitě se při tom usmívá. Malina se kradl za starcem, který neviděl neslyšel, a shraboval zlaťáky z pařezů.

Tak Bulušek učinil svým dědicem les a Malina se učinil dědicem lesa. Jak lichvář své mince po pařezech rozdílel, tak mu jich v patách ubývalo. Vyprázdnil kapsy a šel si pro novou zásobu. Malina už do dvora na práci nešel, špehovat blázna bylo výnosnější.

Není známo, jak často sbíral Malina zlaťáky na pařezech, jisté však je, že když starý Bulušek zakrátko potom zemřel, jmění po něm zůstalo pramálo, zato se však stala věc nad jiné nepochopitelná: chudý čeledín od Krebsů koupil za hotové statek svého pána.

Antonín Malina, lovec zlaťáků, měl tři děti: Antonína, Jana a Annu. Antonín předčasně zemřel a dědicem statku se stal Jan. Anna byla bohatou nevěstou, přesto však zůstala neprovdána až do svých dvaatřiceti let, tak dlouho, dokud se v městečku neobjevil Kilián. Patrně nebyla zvlášť půvabná, a pak – město se dívalo s jistým opovržením na novopečené majitele Vejrychovska. Přece jen tu trochu vadila ta podezřelá historie Buluškova mamonu. Tehdy byli lidé na sebe ještě náramně přísní a nezbavovali se tak lehce svých předsudků.

Kilián nebyl vybíravý. Chtěl se v životě něčeho dopracovat a potřeboval k tomu peníze. Měl už také leccos za sebou, prožil prý velmi dobrodružné mládí. Bylo mu šestatřicet let. Pepka Stínilová tvrdí, že přišel do městečka s vandrovním rancem na zádech, v roztřepaných kalhotách, člověk neznámý, bez přátel, bez známostí. Takovým způsobem se ovšem v Jilemnici odjaktěživa mluvilo o všech přistěhovalcích, kteří se tu později domohli jmění. Zvlášť když nepocházeli z hor, nýbrž z kraje, z rovin. Byli to cizáci, nebo také krajáci.

Podle všeho bylo tenkrát v zjevu a v chování stavitele Kiliána jakési kouzlo a jakási síla. Ačkoli byl nejen cizák, nýbrž dokonce i kraják, bylo mu to kupodivu brzy odpuštěno. Hračkou přemohl odpor, který k němu zpočátku měli jako k manželu Malinovy dcery, a stoupal s jejím věnem v kapse závratnou rychlostí na jilemnickém nebi, až se stal hvězdou první velikosti. Možná, že mu také cestu k úspěchu uvolnila tchánova smrt. Antonín Malina zemřel za necelý rok po dceřině svatbě. Za ním šli do hrobu jeden za druhým pamětníci jeho nenadálého zbohatnutí. Nová generace, náchylná k tomu, hledat v oněch dávných událostech spíš prvek romantický, neměla již nedůvěru k muži, který tak přesvědčivě prokázal svou zdatnost.

</section>

<section>

## _4_

Večer prvního září 1870, kdy se schyloval ke konci zoufalý zápas obklíčené francouzské armády u Sedanu, narodila se Anně Kiliánové po čtyřletém manželství dcera Štěpánka.

Stavitel byl zklamán, doufal, že bude mít syna. Děťátko však bylo zdravé, buclaté, těžké – až příliš těžké, rodička ležela na svém lůžku bolestí jako neživá. Trvalo jí dlouho, než se zas trochu sebrala.

Domníval-li se Kilián, že bude první nezdar napraven při nejbližší příležitosti, pak je možno nazvat všechna další, zbývající léta jeho junáctví jedinou dlouhou řadou zklamání. Štěpánka byla první a poslední. Více dětí u Kiliánů nebylo.

Stavitelovu švagrovi Janu Malinovi ze dvora se holčička nelíbila. Marně ji před ním vychvalovali. Řekl to právě tak, jak si to myslil, nebyl z těch, kteří někomu pochlebují:

„Co je to všechno platné, když má trojitou bradu!“

Trojitá brada byla sedlákovi známkou tučnosti, blahobytu, pohodlí, hlouposti. Jan Malina zůstal po všechen čas svého života takový, jakým se narodil – měl odpor k trojitým bradám. Nepozbyl ho ani tehdy, když přivdání trojité brady do statku znamenalo nejen finanční obnovu, nýbrž i skutečnou oběť, ovšem neuvědomělou, jak se později uvidí.

Kilián dostal s Annou od tchána Maliny věnem dvacet tisíc zlatých. V oné době, kdy se Štěpánka narodila, byl již z nejhoršího venku. Bydlil v jednom ze svých prvních výtvorů v Hoření ulici, měl zakoupeny skoro všechny volné parcely, které bylo tehdy v Jilemnici výhodné zastavět, a zničil a odstranil jediného konkurenta, který se mu v městečku hodlal usadit. Mohl si dovolit furiantské gesto, že všechny své volné peníze, valnou většinu ženina věna, uložil na nově zřízenou vkladní knížku na Štěpánčino jméno a prohlásil, že až přijde dědic mužského rodu, nebude na svém podílu zkrácen. Dědic nepřišel a jednoho dne u Kiliánů shledali, že druhá vkladní knížka již nikdy založena nebude. Možná, že z nastřádaného podílu dítěte, které se nenarodilo, byla později postavena empírová hrobka.

Za oněch starých časů nebylo ani v sebezámožnějších maloměstských rodinách zvykem žít v přepychu. Tak se stalo, že Štěpánka byla kolébána jen v docela obyčejném prádelním koši právě tak jako děti kočího Parduse, který bydlil v srubovém přístavku Kiliánova domku. Jenomže košík nebyl uvázán k stropnímu trámu, jak tomu bylo u Pardusů, nýbrž upevněn na háku, z něhož byla sundána stahovací lampa.

Prvním vjemem probuzeného dětského vědomí byl odlesk pestrých skel ve skleníku v parádním pokoji, jak tam zrána dopadal sluneční paprsek, pak mátožné stíny, které za časných zimních jiter vrhala po stěnách blikající svíčka, a konečně červené světélko nočního knůtku, plovoucího v olejové lampičce. Jásala při světle a bála se stínů – není toho mnoho, co lze říci o dítěti Štěpánce. Nemoci ji míjely. Poměrně velmi pozdě začala chodit. Byla příliš tlustá. Zato se u ní brzy projevila vyřídilka. Usuzovali z toho, že bude chytrá.

V době Štěpánčina útlého dětství byl obraz jejího malého světa asi takový: čistá, bílá, rozlehlá kuchyň, z níž se mohlo do pokojů jen přes studenou, tmavou domovní chodbu. V chodbě na almárce, která nahrazovala spíž, ustavičně a tesklivě cukrovala zajatá hrdlička. Pokoje na druhé straně chodby byly dva: jeden, kde se spalo – neříkalo se mu právě ložnice, poněvadž se tam také projektovalo, rýsovalo, účtovalo, bydlilo – vymalovaný neurčitou hnědou barvou se zlatými ornamenty, které se při pouhém doteku obtiskovaly na šaty, druhý, zastíněný záclonami, nepřístupný, parádní. Tam byla voskovaným plátnem potažená pohovka, zrcadlo s širokým vyřezávaným rámem, v jehož spodním okraji byla zatknuta papírová baletka s načechranou sukénkou, skleník budící uctivou hrůzu, množství vějířů, alb, rohoží s pohlednicemi, ochranných přikrývek a háčkovaných i vyšívaných polštářů a nesčetné množství jiných titěrností z porcelánu i z vosku. To byl vnitřní svět. K vnějšímu patřilo území nepoměrně širší: rozlehlý dvůr s kůlnami na dříví, husím trusem, sporou trávou a s kočovými kluky, maličká zahrádka s laťkovým altánem, v níž byla pěstována spíš zelenina než květiny, a konečně celá dlouhá, dosud nezastavěná Hoření ulice.

Když byla Štěpka ještě docela malá, stavěl Kilián sousední dům, který dnes patří krejčímu Herajnovi. Plot mezi oběma parcelami byl poražen, aby bylo usnadněno skládání stavebního materiálu na staveniště přes Kiliánův dvůr. Snad bylo tehdy deštivé léto, snad ne, kdožpak to ještě dnes může říci, Štěpánce se však nesmazatelně vtiskla do paměti představa na sebe narovnaných klád, na nichž s matkou sedávala a v jejichž vytesaných jamkách se ustavičně držela voda. V této dešťové vodě plovaly Štěpánčiny husičky z drobtů, lodičky z úlomků kůry, ze spadaného listí a země byla všude okolo červená cihlovým prachem. Nedaleko stála káď, v které páchlo žlutavě bílé stavební vápno.

Štěpánka neměla spousty panen, měla jen jedinou loutku s porcelánovou hlavou, se strnulýma očima a s lesklými červenými tvářemi, kterou nenáviděla, protože ji ujišťovali, že se jí podobá. Potom měla miminko, které nemělo tělo, nýbrž bylo sestaveno jen z důmyslně svinutých a sešitých hadříků, na nichž byla klihem nalepena papírová dětská hlavička v karkulce. Ani toto miminko neměla Štěpánka ráda. Milovala-li nějakou svou hračku, byl to vetchý, slámu trousící králíček s důlky místo očí a jeho druh psík, kdysi strakatý, s jediným okem, knoflíčkem ze Štěpánčiny odložené bačkorky. S tímto psíkem a se svým slepým králíčkem vedla na prahu kuchyňských dveří nekonečné vášnivé rozprávky, vymýšlela si o nich dramatické děje, které jí byly tu k smíchu, tu k pláči, a usínávala, tisknouc oba v náruči.

Štěpánka byla dítě samotářské. Neboť byla z dětí, které nejsou u svých malých přátel a přítelkyň oblíbeny. Předně to bylo panské dítě mezi všemi těmi dětmi okolních řemeslníčků a chudáků, a potom to bylo dítě zvláštní, hlavaté, těžkopádné, nehezké. Byla mnohem statnější a větší než ostatní. Svádělo je to k předpojatosti, která se časem vystupňovala v opravdovou zášť. Pošklebovaly se jí, nadávaly jí, házely po ní blátem i kamením. Jakási nevysvětlitelná, předčasná dětská pýcha Štěpce bránila, aby si na své trapiče doma postěžovala.

Tak asi vypadal život Štěpánky Kiliánové do jejích šesti let, tak dlouho, dokud se blíže neseznámila s Vejrychovskem a s Malinovými kluky a dokud nezačala chodit do školy.

</section>

<section>

## _5_

Když přišel stavitel Kilián na staveniště, aby dohlédl na práci svých zedníků, měl ve zvyku se opřít zády o hůl a mlčky se na ně dívat kalným, nepřítomným pohledem. Stejně mlčky a neúčastně, kalným zrakem se díval doma na dcerku. Kdož ví, byla-li v tom pohledu láska. Ostatně býval doma jen málokdy, byl od rána do večera zaměstnán.

Mohlo se proto předpokládat, že matka vynahradí holčičce něhu, kterou jí neprojevoval otec. Nebylo tomu tak. Anna Kiliánová byla selsky přísná, selsky strohá. Vychovávala dítě jako mnohé jiné matky jen samým peskováním. Líbat, hladit, mazlit se – to nebylo u Kiliánů zvykem. Štěpánka si poprvé uvědomila tento nedostatek rodičovských něžností teprve tehdy, když ji spolužačky zavedly do svých domovů.

V rodinách obchodníků a řemeslníků našla skoro totéž co doma. Pracné shánění živobytí, vlídnost k zákazníkům, ale málo pozornosti k maličkým. Nápadně jiné to bylo v rodinách úředníků a učitelů. Tam bylo zaměstnání pečlivě odděleno od hodin odpočinku, žena se v domácnosti obírala dětmi jako svou největší a mnohdy i jedinou radostí. Regenschori Karban měl dcerku, jedináčka, právě tak jako stavitel Kilián. S Boženkou Karbanovou začala Štěpka chodit do školy. Seděly vedle sebe v poslední lavici, poněvadž byly největší ze třídy. Štěpka byla červená a buclatá, Božka hubená a bledá.

Učení bylo v první třídě pramálo, v deset hodin bylo po všem. Kteréhosi dne si Štěpka přivedla Božku domů, ukázala jí hrdličku, provedla ji dvorkem, sedla si s ní do altánu. Božka ji na oplátku pozvala ke Karbanovům. U regenschoriho objevila Štěpka nový svět, svět obrázkových knih, pohádek, nevýslovné péče, společných her rodičů s dítětem, kočku, žijící pod kamny a po klínech život podobný životu člověka. Stavitel Kilián si nikdy se Štěpkou nehrál, nedůvěřoval knihám a kočky nenáviděl.

Naštěstí nebyla Božka tuze družná, lnula jedině k rodičům, k spolužačkám byla falešná. Vzájemné styky děvčat se neopakovaly tak často, aby Štěpčina duševní rovnováha byla porušena závistí. Přesto však začala od té doby snít. Snít! Ona, takové tlusté, nemotorné a nehezké stvoření? Štěpka však opravdu snila. Snila, když uléhala do postele, za níž byla postavena prkenná zástěna, aby se dítě ve spánku nedotýkalo studené, vlhké zdi. Zástěna byla vyzdobena výšivkou, která představovala selský dvůr se slepicemi, kohoutem a holuby – vždy tentýž obraz na dlouhém pásu látky. Rodiče svítili dlouho do noci. Teprve kolem jedenácté vstával Kilián od svých plánů a Anna odkládala pletení. Štěpánka se obracela ke zdi, přivírala oči, skrz řasy pozorovala kohouta, slepice a holuby, pestré barvy jí splývaly v neurčitou směsici, nabývaly jiných obrysů. Štěpka se stávala někým, kým nikdy nebyla, krásnou, útlou, křehkou, vybraně oblékanou holčičkou, s níž se všichni mazlili, hýčkanou princeznou trpaslíků, Sněhurkou, pokrytecky spící ve skleněné rakvi. Popelkou, která očekávala svého prince.

Zimní noci byly lepší než letní, v létě byla petrolejová lampa rozsvěcována pozdě, nebo se také vůbec nesvítilo. V zimě bylo možno se zachumlat do peřin, vnímat teplo jako jeden ze vzácných darů života, naslouchat důvěrnému praskání ohně v kachlových kamnech, a když se zhaslo, pozorovat žhnutí rudých očí popelníku a jejich plápolavý odlesk na stěnách. Vůně jehličí na vánočním stromku a šelest vloček, narážejících do okenních tabulí, rachot sněhových lavin, které padaly ze střech, cinkot opožděných rolniček – to vše se rýmovalo s pohádkami. Snění, o kterém u Kiliánů nikdo nevěděl, které by byli pohrdavě odsoudili, které by byli měli za jakýsi druh choroby, bylo tajnou půlí Štěpčina života.

Druhou, živou a pohyblivou půlí bylo Vejrychovsko. Matka Štěpce nebránila běhat do dvora, který byl kdysi jejím vlastním dětským rájem. Naopak to schvalovala, dokonce v tomto dceřině tíhnutí k starému selskému stavení nalézala vzkříšení svých vlastních dětských zálib. Děvče, které zažívalo aspoň část toho, co sama prožívala v dětství, jí bylo bližší než ono, které se bez cíle ploužilo po domě a rozprávělo se svými hračkami.

Městské děti, obeznámené s Vejrychem a s čerty z pověstí, se Malinova dvora bály. Věřily, že tam dosud straší. Štěpka se odjakživa nebála ničeho, ani jí nenapadlo bát se starého rodinného statku. Jako maličkou ji tam vodili nebo vozili, ovšem jen zřídkakdy. Školačka si tam dovedla najít cestu sama. Sotva jen trochu okusila půvabů, které jí dvůr nabízel, chodila tam častěji a častěji.

Jeník Malinů byl o sedm let starší než Štěpka, Pavel o pět. Matka jim zemřela brzy po Pavlově narození a otec se podruhé neoženil. Byli to vlastně už velcí hoši, třináctiletý Jan a jedenáctiletý Pavel, když se s nimi Štěpka sblížila, a dívali se na městskou sestřenici jaksepatří spatra. Také s jistým ostychem venkovanů. Měli v oblibě hry, při nichž si docela dobře stačili sami – špačka, otloukačku, kuličky – a o kamarády z okolních chalup neměli nikdy nouzi. Štěpka mezi nimi byla zbytečná. Viděli domácí zvířata rodit se a růst, byli mnohem blíž skutečnému životu než ona, byli moudřejší. Štěpánka milovala kuřátka, ale bála se krav, štítila se vepře a nedůvěřovala psu. Teprve když se zbavila těchto svých předsudků, bylo její kamarádství s Malinovými kluky jakžtakž navázáno.

Začalo to tím, že ji zasvěcovali do svých vědomostí. Štěpka byla zvědavá, neustále se vyptávala, klukům to lichotilo. Nikdy se na nic neptala strýce, který byl ustavičně zabrán do práce a její městskou změkčilostí pohrdal, ale jich. Ostatně, ptát se strýce na jisté věci, v tom jí překážel stud. Domnívala se právem, že by jí buď vůbec neodpověděl, nebo že by se jí vysmál svým hrubým, křaplavým smíchem. Kluci se uculovali, šťouchali se lokty, pošklebovali se, ale vysvětlovali rádi. Tak se Štěpka poměrně dosti časně dozvěděla všechno, čemu ani zdaleka nerozuměli její městští spolužáci a spolužačky. Poučili ji, proč kohout prohání slepice, proč má strýc zachmuřené čelo, když kráva má mít telátko, proč je mladý býček krotký a poslušný v její přítomnosti, kdežto mužům podléhá jen po ranách holí. Štěpánčin domov byl velmi mlčelivý a to mělo také svou výhodu. Nikdo ji nevyslýchal a ona sama nic nevyprávěla. Nebylo třeba a nebylo také záhodno – to tušila – chlubit se nabytými vědomostmi. U Kiliánů nevěděli pranic o snění svého dítěte, právě tak jako nevěděli o tom, jak poznává věci tohoto světa.

Jan a Pavel měli u plotu zeleninové zahrádky nasázeny slunečnice. Když veliké, žluté terče začaly uvnitř zrát a černat, stříleli do nich z vlastnoručně vyrobených šindelových kuší. Jan byl o něco přívětivější než Pavel, dovedl se spíš schýlit k dítěti. Udělal samostříl i pro Štěpánku. Kupodivu, střelba lukem šla tlusté a jinak neobratné dívence docela dobře. Když příštího jara hoši sázeli slunečnice, dali hrst semínek i Štěpce a podle čertovy stodoly pak rostly i její budoucí terče.

Jan a Pavel chovali králíky. Sami si postavili králikárnu, sami zvířátka opatrovali a krmili. Králičí kožky prodávali kožešníkovi a za stržené peníze si kupovali kuličky, sladké dřevo, kouzelné obálky a cukroví. Jan byl skoupý, nikdy se se Štěpkou nerozdělil, ale Pavel dával ochotně, bez zdráhání. Jana měla Štěpka ráda za to, že s ní občas vlídně pohovořil, Pavla za jeho štědrost, za nevážnost k nabytému mamonu, za cukroví, které směla plnými hrstmi jíst z jeho kapsy, vždy slepené a plné mlsků.

V devíti letech spatřila Štěpánka poprvé páření býčka a krávy, a toto divadlo, jemuž byla přítomna s oběma hochy, ji povzneslo. Od té doby se domnívala, že je zkušenostmi jim rovnocenná. Aby se jim vyrovnala docela, pokoušela se mluvit jejich hantýrkou. Nebála se výrazů, nazývala věci ve statku jejich pravými jmény.

Tak žila vlastně Štěpka dvojím životem. Na statku se s bratranci účastnila jejich indiánských her, shrabovala seno, krmila drůbež, pásla dobytek, zakládala ohýnky a pekla brambory, doma se obírala svými loutkami, stýkala se s holčičkami ze spořádaných rodin, četla si v školních knížkách a jen zřídkakdy si zadováděla s kočovými kluky. Měla už přece také jisté povinnosti, plynoucí z postavení jejích rodičů, a musila se chovat podle společenských zvyklostí.

Kiliánovi se stávali víc a více honorací. V jejich parádním pokoji přibývalo tret, staré levnější kusy nábytku byly vyměněny za nové. V městečku se utvořil ženský zpěvácký spolek, byly v něm všechny dámy z lepších kruhů, třeba nedovedly zpívat. Do spolku vstoupila i Anna Kiliánová, a poněvadž byla bohatá a spravedlivá, zvolili ji pokladní. Jako pokladní a členka výboru byla povinna občas chodit do schůzí. Schůze a spolek vedly k užším stykům s ostatními členkami. Ačkoli se to Anně příčilo, musila čas od času přijmout pozvání na kávu a na oplátku pak sama zvát dámy do svého domu. Pro Štěpku to byly nejčernější dny, když ji matka pečlivě umyla, ustrojila a vzala s sebou na návštěvu. Jaká to trýzeň, strávit celé dlouhé odpoledne mezi způsobnými chlapečky a holčičkami! Naštěstí měla děti velmi ráda, zvlášť ty, které byly mladší než ona, s oblibou se k nim chovala jako malá maminka. Žel, že když se s nimi dostala patřičně do proudu, nedovedla si dávat dosti dobrý pozor na pusu, a tak se leckdy stalo, že jí uklouzlo slůvko ze slovníku Malinových kluků, poznámka, prozrazující neuvěřitelné vědomosti. Děti to žalovaly matkám, matky se děsily a křižovaly a svěřovaly pak Anně Kiliánové své stížnosti se sladkými úsměvy a pokryteckými vzdechy.

Někdy po takových kávových dýcháncích následovaly večery, kdy stavitel hleděl bolestně a vyčítavě na svou selskou ženu a Štěpku stíhaly přísné domácí tresty. Obyčejně si to odneslo Vejrychovsko. Den, dva dni nebo také týden tam byl Štěpce zakázán přístup.

</section>

<section>

## _6_

Ve škole Štěpka nijak zvlášť nevynikala. Učitel u ní objevil jen jediný skutečný talent: učit se nazpaměť a přednášet. Nedalo jí valnou práci nadřít třeba sebedelší básničku. Přednášela ji pak na výstupku se znamenitým patosem, který byl tehdy v módě. Nejpůsobivějšími čísly jejího programu byly bajky. Za lva mluvila hrozným lvím hlasem, za vlaštovku šveholila jako pták, na konci výstižně odlišila autorovo naučení. Tyto úspěchy jí záviděli všichni spolužáci.

Štěpka se stala uznávanou recitátorkou. Když měl být v čítance probrán nějaký nový článek, učitel ji vybídl: „Kiliánová, přečti to!“ Štěpka šla ke katedře, vážně, bez ostychu se poklonila – tak ji tomu naučili – a četla plynně, bezvadně, snad plynněji a dokonaleji, než by to byl dovedl sám učitel.

Umění deklamovat se u Kiliánů líbilo. Bylo v něm něco, mohlo by se říci, vznešeného! Číst, psát, počítat, to dovedl každý, učiteli nebylo vůbec přičítáno k dobru, že tomu naučil. Básně odříkávané nazpaměť s patřičným důrazem – to byla činnost okrasná, reprezentační. Když se Anna dověděla, že Štěpka v tomto oboru zastíní všechny své spolužáky, mihl se její neradostnou tváří spokojený úsměv. Sám stavitel Kilián si někdy dával předvádět Štěpčiny recitační produkce. Hryzl si knír, díval se kamsi mimo modrýma, vyboulenýma očima, pokyvoval hlavou.

Tehdy bylo v Jilemnici zvykem, že školní mládež sehrála každý rok na jevišti ochotnického spolku jedno divadelní představení. Byly to většinou zdramatizované pohádky, v kterých vystupovali skřítkové, víly, princezny a čarodějové. Dětské divadlo proslavilo Štěpku Kiliánovou po celém městečku.

Na programu byla hra o zlém Mrazu, který chce svým zhoubným dechem usmrtit květinky, ukryté v podzemí. Přicházející Jaro je však v poslední chvíli zachrání. Ve všech třídách byli vybíráni herci. Z nejmenších byly sestaveny sbory květin, obláčků, broučků a motýlů, delší role připadly nejstarším a nejnadanějším. Přitom se také přihlíželo k společenskému postavení rodičů. Úloha Jara byla vlastně určena pro chlapce, Štěpánka však byla vyspělejší než kterýkoli z jejích spolužáků, v přednesu a gestikulaci se jí nikdo nevyrovnal. Dostala úlohu Jara.

Hrát divadlo je pro děti veliká radost a veliká pýcha. Vypadají tak dojemně v těch pošetilých, slzavých dramatech s dobrým koncem! Hoši se zdají být dospělými, statečnými muži, děvčata ženami. Navzájem se obdivují, zamilovávají se do sebe prchavou dětskou láskou. Štěpka v mužské roli Jara neměla příležitost okouzlit diváky ženskými půvaby. Kromě toho musila soutěžit s chlapci. Zhostila se své úlohy nade všechno očekávání, počínala si jako opravdová herečka. Její úspěch se ničím nepodobal úspěchu onoho drobného pápěří v nadýchaných šatečkách, které na jevišti prozpěvovalo, točilo se v pestrých rejích, sklízelo potlesk jen svou líbezností a něžností, její úspěch byl divadelně účinný.

Anna Kiliánová se účastnila představení jen z povinnosti, byla v kuratoriu dam, které je pořádaly a pomohly financovat. Nebyla věru přecitlivělá, a přece nedovedla zadržet slzy, když po posledním jednání spadla opona.

Gratulovaly jí a také notně záviděly. Prohlásila stroze, že své dítě vlastně dosud neznala.

Představení bylo třikrát opakováno a Štěpku pokaždé bouřlivě vyvolávali. Dokonce se jí mezi městskou mládeží po nějaký čas říkalo jménem její role – Jaro. Bylo jí to příjemné. Totiž, bylo to navýsost blažené sousto pro Štěpánku snící, která se večer choulila do peřin, mhouřila oči a přitahovala k sobě rudá vlákna paprsků z rozžhaveného popelníku, nemělo to však pražádný význam pro Štěpku, která střílela z kuše do slunečnic na Malinově dvoře a dívala se skrz prsty na zařezávání kohouta.

Za několik týdnů po divadelním představení nebylo v městečku po Štěpčině slávě už ani památky. To tam bylo vzrušení, které způsobila. Jak by si také byla mohla udržet sladkou přezdívku, kterou si vysloužila? Nebyla ani trochu půvabná. Měla přespříliš široká ramena a hlavu mezi nimi jaksi nízko posazenou – jako by se ustavičně krčila. Trojitá brada jí vyzývavě trčela do výše. Vypadala jako malá panímáma. A měla hrozně tlustá lýtka, která na sebe při chůzi narážela. Bohaté černé vlasy jí lnuly k hlavě, jako by byly namaštěny, visely jí po zádech v dlouhém těžkém copu. Její tmavohnědé oči, to byly oči porcelánové panny, kterou nenáviděla, nad nimi se ježilo husté, chlapecké obočí.

Měla příliš mnoho nedostatků, aby se někomu mohla zdát hezká. Nejvíc ji hyzdilo ochmýřené mateřské znaménko na pravé tváři. Dokonalá výslovnost a zvučný alt, schopnost recitovat a herecké umění – tím vším nemohla trvale upoutat zájem svého učitele. (Tenkrát ještě nebyl stavitel Kilián školním dozorcem.) Tlusté děti vždycky dělají dojem, jako by byly líné. Ostatně, snad opravdu byla líná. Kromě básniček v čítance ji ve škole nic nebavilo. Ukázalo se, že je zbytečné přepjatě se hlásit, raději se tedy nehlásila. Aspoň mohla v poslední lavici vedle pilné a po pochvale toužící Božky Karbanové nerušeně snít.

Mám doma uschováno několik starých podobizen z konce minulého století. Jaké koketní kloboučky to tenkrát dámy nosily, v jakých podivných si to libovaly účesech! Postavy jsou znetvořeny šněrovačkami, kostýmy oplývají stuhami a volány, z obličejů zírá předčasná zralost. Tamta osoba s vlečkou, podobnou bobřímu ocasu, to není čtyřicetiletá matróna, ale sedmnáctiletá dívka, ten vousáč zde, opřený o hůl, se světlou buřinkou v týle, to není důstojný otec rodiny, nýbrž student v prvním roce práv. Bohužel, nemám vykladače k těmto obrázkům, většina jich je němá, jména jsou zapomenuta. Je však docela dobře možné, že mezi dětmi v popředí fotografie, zhotovené na jakémsi veselém výletě měšťanů do obecního lesa, kam se jelo na žebřiňáku, se soudkem piva a s pletenci uzenic, to největší ze všech, s vlasy umně nakadeřenými a podloženými hřebínkem, s bezvýrazným pohledem, tlustá, vyspělá, je Štěpánka Kiliánová. Její nohy jsou jako dva sloupy, v rukou drží toporně kytici lučních květů, jak jí je někdo podstrčil. Je oblečena do parádních, zvonovitých šatů bez pasu, má hrdlo obepjato širokou sametkou, na níž visí zlatý křížek. Na nohou má obuty vysoké knoflíčkové boty a ze sukně jí pro větší efekt vyčnívají krajkové kalhotky. Obrázek je však již zežloutlý, nezřetelný – za několik let snad vybledne docela.

</section>

<section>

## _7_

Jilemničtí občané, kteří před rokem 1910 studovali v Jičíně na některé z tamějších středních škol, se dobře pamatují na němého čeledína France z Vejrychovska. Méně zámožní bydlili _na půl stravy_; od svých bytných dostávali jen obědy a ranní kávu, večeře a pečivo k snídani si musili opatřovat sami, a proto jim rodiče vždy jednou za čtrnáct dní posílali s prádlem chléb a snad i nějakou tu buchtu. Tyto balíky a bedničky dovážel studentům Franc. Přípojka na hlavní trať do Martinic byla totiž zbudována teprve v roce 1899. Ani potom se však zásilky drahou tak hned nevžily. Ostatně němý, který jezdil tak jako tak skoro každý týden do Jičína se svým vozem, přikrytým plachtou, byl lacinější.

V dobách Štěpčina dětství nebylo Francovi víc než šestnáct let, vypadal však nejmíň na dvacet. Měl tvrdě tesanou hlavu, ošlehanou pleť, v níž se jakoby nedopatřením předčasně objevovaly vrásky, pokojné šedé oči a na rtech úsměv, který nikdy nemizel. Byl spolehlivý, věrný, vytrvalý a nenáročný. Když byl mlád, zdál se stár, po letech, když opravdu zestárl, vypadal, jako by byl mlád.

Štěpka měla k němu důvěru, jakou nevěnovala žádnému jinému člověku. Francem vyvrcholila Štěpčina mlčelivá výchova. Zvuky, které vydával, vášnivé, neartikulované zvuky hluchoněmého, doprovázené patřičnou gestikulací, měly spíš význam upozorňovací než vyjadřovací, ač to někdy vypadalo, jako by si čeledín při práci zpíval. Chrčel a sténal bezmocným hrdlem, i když kráčel sám podle vozu, takže se nemohlo říci, že s někým rozmlouvá. Ledaže by byl rozmlouval se svými koňmi.

S Francem se nebylo možno jinak dorozumět než posunkovou řečí němých. Jen tři lidé na statku toto umění dokonale znali: Malina, Jan a Štěpka. Jak se tomu Štěpka naučila, těžko říci. Patrně bylo toto umění součástí jejího dramatického talentu. Pavel byl v tomto ohledu daleko za děvčetem. Byl příliš povrchní, vrtkavý a líný, aby se byl někdy vážně snažil dohovořit se s němým.

Štěpka znala France jen jako čeledína, neměla ani ponětí o jeho soukromém životě. Snad proto v něm viděla člověka takřka ideálního. Vždycky se na ni jen usmíval, nikdy jí neublížil, vždy jí byl ochoten pomoci, táhl svou práci jako dobytče, na nic si nestěžoval, zdálo se, že za své největší štěstí pokládá příslušnost ke dvoru. Oral, vláčel, sil, rozvážel hnůj. Práce na Vejrychovsku se nikdy nekončila – byla věčná.

To, čeho se Francovi nedostávalo na jiných smyslech, bylo mu vynahrazeno bystrostí zraku. Měl opravdu podivuhodný postřeh pro světlo, pohyb, stín. Viděl skřivánka v brázdě, aniž ho mohl slyšet pípnout, viděl koroptve v žitě podle vlnění klasů, rozeznal zajíčka pod smrčkem, ačkoli se ušák vzrušením ani nehýbal. Vztáhl svou žilnatou ruku nebo ukázal bičem, zachrčel své hrdelní upozornění a usmíval se.

Štěpce nebylo nikdy s Francem nudno. Učila se s ním pozorovat přírodu. Jako by byla viděla jeho očima a uzavírala se s ním do vězení jeho němoty. Bylo jí útulno v té uzamčené duši, která jí připadala tak vyrovnaná. Němý pro ni objevoval první jahody, svou kudlou jí upravoval k snědku bílé maso pupav, dovoloval jí usednout na žebřiňák, vrchovatě naložený jetelem, zatímco Malinovi hoši musili klusat pěšky. To on Štěpku upozornil na její tělesnou sílu a naučil ji rvát se s kluky po mužsku, mlčky, zuřivě, vítězně.

Uličníci měli na Štěpku spadeno, protože byla tak tlustá, tak nehezká, a hlavně proto, že to bylo panské, tudíž vypiplané dítě. Jejím nejúhlavnějším nepřítelem byl kulhavý Holinka ze Špitálku. Byl to ubohý, skrofulózní, smrti zaslíbený chlapec, neměl však cit ani svědomí, byl nebezpečný svou bezohledností a dravostí. Mistrně házel kamením, a ačkoli měl jednu nohu kratší, dovedl vždy utéci svým pronásledovatelům. Štěpka mu nikdy neublížila, nikdy mu nezavdala příčinu k nenávisti, přesto ji však nemilosrdně zbil, kdykoli mu přišla do ruky. Chodila na Vejrychovsko po mostě přes Jilemku a tam na ni už obyčejně Holinka číhal. Přepadal ji však i na území dvora, v polích, za stodolou, kde se mu právě hodilo.

Nesčetněkrát ji chytil, rval jí vlasy, vláčel ji blátem, tloukl ji do krve. Nikdy se se svými škrábanci a modřinami bratrancům nepochlubila, bála se, že by jí pohrdali. Snad věřila, že je Holinka jaksi určen Prozřetelností, aby jí trochu ztrpčoval její blažené a celkem bezmračné dětství. Nebránila se mu. Spokojovala se tím, že byla ostražitá a z daleka se mu vyhýbala.

Kteréhosi podzimního dne němý Franc pod mezí svačil. Snad ho upozornila změť stínů na strništi sluncem ozářeném, snad mu napověděl instinkt, že se za jeho zády děje něco nedobrého. Otočil se a natáhl krk. Naskytlo se mu zajímavé divadlo: pod šípkovým keřem ležela Štěpka, Holinka jí klečel na prsou a bil do ní pěstmi ze všech sil. Čeledín pomalu vstal a vyšel z úkrytu. Ačkoli měl po ruce bič, nerozběhl se, aby zahnal útočníka. Projevil velikou rozvahu. Věděl, že by pouhým vmíšením do sporu děvčeti nepomohl. Postavil se nedaleko zápasících a snažil se výkřiky a gestikulací, jíž jen Štěpka rozuměla, dát jí návod k účinné obraně. Jakmile Holinka němého spatřil, chtěl vzít do zaječích. Čeledín se však příliš podobal pouhému diváku, který se výborně baví. Dal se tedy do své oběti se zdvojeným úsilím.

Štěpka vystihla Francův úmysl, a povzbuzena jeho významnými skřeky, jeho šifrovanými radami, poprvé v životě se pokusila o odboj. Shledala s úžasem, že bránit se je mnohem výhodnější než pokorně trpět. Sevřela lehounkého, křehkého kluka oběma pažemi, vzepřela se – a hupky! – už ho měla pod sebou. Obraz zápasu se rychle a neočekávaně změnil. Než se Holinka nadál, sklízel úrodu pádných ran. Štěpka ho popadla za krk a cloumala jím, div že z něho nevytřásla duši. Nezbylo mu než koktavě prosit o milost.

Toto velkolepé vítězství způsobilo, že se Holinka již nikdy neodvážil pustit se Štěpkou do boje zblízka. Tím byla zažehnána aspoň polovina nebezpečí – zákeřným kamenům, vrženým z dálky, bylo lze se vyhnout. Největší a nejtrvalejší význam to však mělo ve světě jilemnických a jilemských kluků. Vzbudilo skutečný respekt k Štěpce všude tam, kam až sahala Holínkova moc a sláva. Už následujícího dne si Pavel přinesl tu senzační zvěst ze školy. Štěpka zrovna pásla za stodolou husy.

„Tys prý nabila Holinkovu Kubovi!“ Díval se na ni s jistým obdivem.

A hle, holčička Štěpánka, která teprve včera okusila poprvé sladkého ovoce pomsty, měla v sobě náhle převeliké zásoby sebedůvěry. Odpověděla pohotově:

„Nabila, a chceš-li, tobě taky nabiju!“

Poněkud se přepočítala, Malinovi hoši byli o hodně starší, byli šlachovití, stateční a hbití. Souboj, docela přátelský souboj za soudcování Janova dopadl pro Štěpku nepříznivě. Vítěz se však o své protivnici vyslovil s uznáním:

„No víš, ale byla s tebou těžká práce!“

Od té doby se za čertovou stodolou konávala pravidelná atletická cvičení, ke kterým občas přihlížíval i odborník Franc. Bratři zasvěcovali sestřenku do tajemství řeckořímských zápasů, učili ji hmatům, které odkoukali v cirkusových arénách. Byla poněkud neobratná, zato však houževnatá. Brzy nabyla v tomto oboru vědomostí, jaké má průměrná maloměstská slečna v životě málokdy příležitost uplatnit.

Štěpčino sebevědomí vzrostlo. Věřila, že se nyní vyrovná všem svým spolužákům. Nenaslouchala již s posvátným obdivem jejich chlapeckému chvástání. Do její povahy se vkradl nebezpečný prvek: pohrdání uznanými autoritami, neúcta k mužům.

</section>

<section>

## _8_

Stavitel Kilián vystavěl na rohu Hoření ulice, na místě starého srubového domku poblíž náměstí, dvoupatrový dům. Byla to jeho dosud největší práce. Dokonce to byl první tak vysoký dům v městečku kromě zámku, školy a několika ostatních veřejných budov. Kilián postavil činžák ze spekulace. Státní úřady se už dávno tísnily v staré radnici s podloubím, kde byly kromě toho umístěny i úřady městské. Kilián doufal, že od něho stát najme aspoň jedno poschodí. Nepřepočítal se. Nad domovními dveřmi byl pověšen plechový dvojhlavý orel, do prvního poschodí se nastěhoval berní úřad a puncovní úřad. Kiliánovi se usadili v druhém patře.

Pojednou se ukázalo, jak velice Štěpka starý domek milovala. Zastesklo se jí po dvorku, po altánku, po hrdličce, po vší té poezii a malosti a nedokonalosti, po puklých kachlových kamnech i po průvanu domovní chodby.

Činžák byl do jisté míry moderní. Chodby v něm byly dostatečně široké, schodiště světlé, poschodí byla od sebe oddělena laťkovými přepážkami. Po nějakém čase si tam Štěpka zvykla, nikdy však k novému obydlí nepřilnula tak, jako kdysi k starému rodišti. Největší potíž jí činily schody. Poněvadž byla tlustá a těžká, cestou ze školy se po nich obyčejně vlekla jako dýchavičná matróna. Slýchala matku, jak na ně naříká, vzala si z ní příklad a naříkala také. Tak dlouho, dokud se stavitel neurazil a nezačal všechny ty vzdechy a protesty krutě pronásledovat.

Jistým odškodněním jí byla vyhlídka. Ve starém domku se o nějaké vyhlídce nedalo vůbec mluvit. Z okna nového bytu mohla Štěpka sledovat pouliční ruch, všechny ty drobné lidičky, jak se tam dole rojí a proplétají. Mohla dohlédnout až na hoření cíp náměstí a mít tak účast na všem, co se tam dělo. Nejzajímavější to bylo o výročních trzích, o poutích, o posvícení. Vyvolavač, který míval proti hotelu „U modré hvězdy“ roztažen svůj obrovský deštník, se jí stal důvěrně známým. Naučila se napodobovat jeho gesta a opakovat jeho šprýmy.

Zrovna pod oknem ložnice Kiliánových visel veliký rakouský státní znak. Několik vrabčích rodin si za ním udělalo hnízda. Stálo za to pozorovat, jak tam staří snášejí stébla a potravu, jak vrabčata otvírají své žluté zobáčky a toužebně pípají. Za větrných nocí to však bylo poněkud nepříjemné. Orel skřípal a bil plechovými křídly, jakési ponuré bubnování, temné dunění – pak kapky hojného deště, jako když se hrachem střílí. Toto strašidlo kradlo Štěpce spánek, v němž si velmi libovala, a rušilo ji v milovaném snění.

Velkolepým objevem byla v činžáku půda. Byla to půda obrovská, prostranná, s několika komorami. Z prkenných stěn brzy vylétaly suky, a pak bylo lze nahlížet dovnitř jakoby kukátkem a žasnout nad všemi těmi odloženými kusy nábytku, hračkami a ostatní veteší nájemníků z přízemí. Na půdě byl také mandl, který strašlivě hřměl nad hlavami Kiliánovy rodiny, když se mandlovalo. Půdními okénky se bylo možno dívat na ulici z úžasné výše. Bylo odtamtud vidět celou východní část městečka jako na dlani, za ní Vejrychovsko, martinický les, kopce za vesničkou Studencem, za jasných dní i Zvičinu.

Kiliánovi se nastěhovali do nového bydliště, když šlo Štěpce na desátý rok. Téhož podzimu byl Pavel poslán do Jičína na studie. Tak si to usmyslil Malina: starší syn bude sedlačit, jednou zdědí statek, mladší se stane pánem.

Chlapec byl odjezdem zdrcen. Těžce se loučil s každým kouskem půdy, s každou mezí, s každým koutem. Divoké hry s jilemnickými kluky, králíci, střelba lukem do slunečnic – s tím vším byl teď nadobro konec. Všechno, co zařídil, co živil, to teplé, co zahříval vlastním dechem, musil opustit. Viděl před sebou nesmírnou prázdnotu. Nedovedl si ani představit, co si počne v městě se svými volnými chvílemi. Nebylo věru divu, že těch několik posledních prázdninových dnů, které mu ještě zbyly, prochodil kolem Vejrychovska se svěšenou hlavou a s pomračeným čelem. Nemohl se nabažit svých marných a truchlivých procházek.

Jediná Štěpka měla pro jeho hoře pochopení. Zažila přednedávnem rozloučení se starým domkem a věděla, co to znamená, opustit známá místa. Pavel je sice neopouštěl navždy, bude sem často dojíždět, na prázdniny se opět vrátí, Štěpka však podvědomě tušila, že se zde cosi trhá navždy a nebude již nikdy znovu navázáno. Snažila se mu dát všemožným způsobem najevo své sympatie, Pavel tím však nebyl pranic nadšen. Sestřenka, která se za ním ustavičně ploužila jako věrný stín, ho spíš popuzovala. Neprosil se o její soucit, chtěl být sám. Byl k ní jízlivý, zlý, snažil se vyvolat nějaký svár, Štěpka však byla podezřele pokorná, k střetnutí nedošlo. Nakonec dopadlo vše tak, že Štěpka zmeškala chvíli Pavlova odjezdu. Ani ruku jí nepodal, jediné vlídné slůvko jí neřekl.

Štěpka nebyla zvyklá potají v koutečku vzlykat, ani toto zklamání si neodplakala. Aby se nějak odškodnila, vysnila si na lůžku jakousi popletenou pohádku, v níž byla malou rozkošnou osůbkou a Pavel rozněžnělým vandrovníčkem, který od ní odcházel s rozdrásaným srdcem. Tato pošetilá scéna měla původ v obrázku, který nedávno spatřila v knížce své přítelkyně Božky Karbanové. Bosá holčička sedí u studánky, kolem ní se pasou ovce, má na očích bílý, vyžehlený kapesník a podává chlapci malátnou bílou ručku. Pavel má boty s holínkami, je oděn v myslivecký kabátek, na hlavě má klobouček se sojčím pírkem, přes rameno hůl, na ní zavěšen květovaný uzlík. Ba ne, nebylo žádného takového dojemného rozloučení jako na obrázku a v Štěpčiných tajných snech, právě tak jako nebylo útlé bílé ručky a koketního uzlíku. Jednoho odpoledne naložil strýc na vůz Pavlovy svršky, kufřík a peřiny. Franc práskl bičem, nápravy zakvílely. Jan doprovázel bratra až k martinickému lesu. Když Štěpka po obědě bez dechu přilítla na Vejrychovsko, nebylo tam již po Pavlovi ani památky.

Statek po chlapcově odjezdu zchudl, jak jen může zchudnout dům, v kterém zůstali jen dospělí. Z Jana se stal muž takřka přes jedinou noc. Bylo mu už skoro sedmnáct let, od toho dne, co opustil školu, pracoval s otcem na poli, byl zpola sedlákem. Jenom vlivem mladšího sourozence a z jakési setrvačnosti se dosud nevzdal všech chlapeckých zvyků a sklonů. V prázdných chvílích byl ochoten se účastnit Pavlových her. Teď, když poslední nitka, která ho pojila k dětství, byla přervána, kouzlo pojednou zmizelo. Štěpka neměla ovšem té moci, aby ho k sobě a k onomu starému ztracenému světu připoutala.

Když poprvé po Pavlově odjezdu přišla na Vejrychovsko, zpozorovala změnu, která se s Janem stala. Pozdravil se s ní s touž povýšeností a lhostejností jako strýc a šel si klátivým krokem po svých, jako by tu Štěpka ani nebyla. Jenom němý Franc ji rozjařené uvítal. Významně se šklebil, posunkoval – Štěpka si však nebyla jista, činí-li tak opravdu z radosti, že ji opět vidí, či nechce-li ji spíš jen potěšit v její osiřelosti.

Podzim se přihnal od hor s mračny, zavěšenými na šňůrách vytrvalého deště. Podzim, och, podzim, to je jedna práce za druhou, muži se mlčelivě skloní nad obnaženým a rozbředlým polem, špaček, otloukačky, řeckořímské zápasy – vše je zapomenuto. Otec se synem mluvívali jen odborně, jak to sedláci dovedou. Tady se loni neurodilo, necháme to ležet úhorem, jeteliště se důkladně pohnojí, u lesa budou opět jen luka, je tam hrozně mokro. Opravdu, nebýt věrného hluchoněmého čeledína, Štěpka by si na statku dlouhou chvílí nevěděla rady. Přece jen ji to tam už tak netáhlo. Její návštěvy na Vejrychovsku byly řidší a řidší.

Mlhavé dni, dýmající ohýnky pasáků, řezavý vítr, poletující vločky a opět studené, unavené slunce – letos již naposledy – a pak přezrálé ostružiny a pozdní houby, tolije na bažině u obecního lesa, klátící se, tmavočervené hlavičky totenu, a konečně předčasná, ale opravdová chumelice. Pak roztopená kachlová kamna, mech za okny, první prošlapaná cestička k dvorské studni!

Pavel neposlal z Jičína ani jediný dopis. Nebylo toho také zapotřebí, každý týden ho navštívil otec nebo aspoň Franc se vzkazem z domova. O první výpravě za studentem se ve dvoře mluvilo celý týden. Němý nadšeně posunkoval a vzrušeným chrčením a skučením dával najevo, jak je na hocha v jeho nové hodnosti pyšný. Ukazoval, že již dokonce trochu povyrostl, že je veliký, veliký pán! Učený pán! Štěpce bylo podrobně předváděno, jak ho Pavel přivítal, co dělal, jak se tvářil. Strýc s Janem znovu všechno probírali slovo za slovem.

Marně pak doma na posteli všechny ty řeči převracela naruby, nevysypala z nich ani sebenepatrnější zmínku o tom, že by jí Pavel také něco vzkázal. Nebo že by si byl na ni vůbec vzpomněl. Tentokrát se Štěpka upřímně litovala. Bývali přece spolu tak dobří kamarádi! Co by byla pro něho před odjezdem všechno udělala, jen aby ho potěšila! Potom se zatvrdila. Když sis nevzpomněl, já na tebe také zapomenu! Málem by to byla dokázala. Byla v ní kiliánovská pýcha.

</section>

<section>

## _9_

Dokud bydlili Kiliánovi v nízkém přízemním domku, obstarávala jim všechny hrubší domácí práce žena kočího Parduse. Ještě nějaký čas k nim chodila do činžáku, ale stavitel ji neviděl tuze rád. Zdálo se mu, že se do toho velikého, moderního domu nehodí. Nový dům znamenal vzestup na společenském žebříku. Sem patřila nikoli ochotnice Parduska, nýbrž posluhovačka z povolání, která byla zvyklá práci v lepších rodinách. Tak se do domácnosti Kiliánových dostala Traklová a její Lojzík.

Traklová byla vlastní sestra Jana E. Trakla, zámožného pekaře a radního, který měl na náměstí jednopatrový dům. Před šesti lety se v horách a v podhoří konaly manévry jičínského pluku. Traklová se seznámila s desátníkem od vojenské kapely a tajně se s ním scházela. Na jaře se jí narodilo dítě. Byla to hrozná rána pro čestný pekařský dům. Otec ji slavnostně proklel a téhož večera zemřel na záchvat mrtvice. Naneštěstí neměla již tehdy Traklová matku. Bratři se nad ní zatvrdili. Prohlásili, že pro ni od té chvíle již není místa pod rodnou střechou.

Hokyně Rubeška propůjčila Traklové z čirého milosrdenství světničku ve svém srubovém domku ve Zvědavé ulici. Městečko bylo v názorech na její poklesek rozdvojeno. Někteří, právě tak jako pekařova rodina, na ni svalovali vinu za otcovu smrt, většině se však zdálo přece jen poněkud kruté, vyhnat z domu rodičku s nemluvnětem týden starým v náručí a neposkytnout jí sebemenších prostředků k živobytí. Traklová si kupodivu věděla rady. Obešla všechny lepší měšťanské rodiny, zaprosila a podařilo se jí získat několik posluh. Byl v tom také kus senzace, dávat si od sestry ctihodného radního prát prádlo a drhnout podlahu. Později si na věc zvykli. Traklová pracovala bezvadně, levně, čistě, byla vděčná a pokorná. Měla k svým zaměstnavatelům jen jediný požadavek: aby si s sebou mohla vodit dítě, které milovala nezřízenou a nekritickou láskou.

Lojzík dojista nevypadal jako vojákův syn. Byl slaboučký, nevzhledný, nezdravý. Patrně mu neprospělo, že Traklová své těhotenství až do poslední chvíle skrývala. Porod byl těžký, starý doktor Hnik se zapotil, než dítě přivedl na svět. Od Hnikova zákroku zůstala Lojzíkova hlava poněkud smáčknutá v spáncích. Měl také trochu zdeformovanou pánev a příliš tenké nohy – kroutil se při chůzi, vyšlapoval si jako malý pavouček. Byl pihovatý, bledý, ruce měl vždycky vlhké a studené. Šilhal. Neuměl se ani po dětsku jásavě zasmát. Bláhová matka se domnívala, že je tak moudrý. Ve skutečnosti byl nesmírně závistivý, pokrytecký, zlomyslný. Jeho mlsnost neznala mezí. Sousto, podávané k ústům, dovedl sledovat s takovou vytrvalostí a zlobou, že ten, kdo je pojídal, na ně ztrácel chuť. Přitom neměl v ničem nedostatek, Traklová se uskrovňovala, jak se dalo, jen aby mu mohla dopřát všeho, co měly jiné děti. Projevil-li mu někdo trochu pozornosti, ihned jí zneužil, byl dotěrný a neodbytný. Poněvadž ho matka vším možným přecpávala, většinou ohavně páchl.

Sledovat poměr Traklové k dítěti nebylo právě příjemné. Pánem v její malé domácnosti byl Lojzík. Matka se ho ptala na radu, ať šlo o cokoli, a on nařizoval. Nestrpěl odporu. Rubeška se křižovala, jak že to Traklová kluka vychovává, vytýkala jí přílišnou měkkost a po volnost, varovala ji před následky. Nic naplat, posluhovačka byla nesmírně pyšná na svého malého tyrana. Ač byla jinak tichá a nenáročná pracovnice, zvyklá přehlížení a ponižování, bez váhání opustila dobré místo, jakmile si to Lojzík přál. Ji bylo možno jakkoli odbýt, jen když se chlapci neubližovalo. Byla pošetile vděčná každému, kdo si ho předcházel. Tím se tak již dost špatné Lojzíkovy mravy ještě zhoršovaly. Za pamlsek, za to, že mu byla trpěna pochybná zábava, za polámanou hračku, kterou si zamanul mít, dřela Traklová trpělivě a odevzdaně až do úpadu. Lakomí dovedli na této její vlastnosti vychytrat. Panstvo, které dost těžko snášelo nechutného, rozpínavého Lojzíka, snažilo se přemoci k němu svůj odpor, jen aby neztratilo pilnou pracovnici.

Když Štěpka uzřela poprvé malého Lojzíka sedět na stoličce u dveří a zvědavě natahovat krk, mžikat kulatýma, šilhavýma inkoustovýma očima, ihned se rozhodla, že ho bude milovat. Připadal jí tak ubohý, bezmocný, hodný soucitu! Neměla hraček, které by mu mohla nabídnout, neměla plné kapsy mlsků jako Pavel Malinů, poněvadž u Kiliánů se žilo šetrně, mohla však věnovat dítěti všechny své volné chvíle, jichž po ztrátě Vejrychovska notně přibylo. Traklová se za ní dojatě ohlížela, když brala Lojzíka za ruku a odváděla ho na půdu. Tam byla vyhlídka. Tam byly na oknech veliké požární plechy, na něž bylo možno bubnovat a tropit tak pekelný rámus.

Štěpka měla odevždy vášeň pro malá děťátka, pro buclaté, důvěřivé drobečky, k nimž se mohla chovat jako maminka. Nepostřehla, jak je Lojzík dalek představ, které si o něm dělala. Nechal se trpělivě vynést po žebříku na palandu k věšení prádla, dokonce se nechal vysadit na půdní okénko a s němou hrůzou pozoroval nesmírný obzor před sebou a rojení pidimužíků dole v ulici, připustil, aby ho Štěpka povozila na burácejícím mandlu, potom však chtěl stůj co stůj vniknout do jedné z komor, kde otvorem v prkenné stěně zahlédl olezlého houpacího koníka. Nic nedal na vysvětlování, že komora nepatří Kiliánovům a že od ní Štěpka nemá klíč. Řval tak vztekle, až ustrašená Traklová vyběhla nahoru a s vyčítavým, slzavým pohledem vyrvala jedináčka z rukou překvapené Štěpky.

Ještě několikrát se Štěpka marně pokoušela získat si Lojzíkovu náklonnost. Všemožně se snažila nějak se mu zavděčit. Zklamala se opět, zklamala se hanebně. Nejdřív jí hodil do příkopu, plného bláta, jejího ošumělého králíčka, kterého příliš milovala, aby se byla mohla odhodlat dát mu jej darem. Potom jí naplil do tváře, když mu místo celého koláče uštědřila jen polovic. Hlavně však páchl, páchl, a na její přátelství si dělal nepříjemné právo. Štěpka se od něho odvracela, začala se ho stranit, nakonec si ho zošklivila tak jako žádné jiné dítě. Její nepřítel, Holinka ze Špitálku, který ji pronásledoval, jak mohl, a kterého kdysi slavně přeprala, jí byl nepoměrně milejší než tento zhýčkaný a protivný malý spratek.

</section>

<section>

## _10_

Pavel přijel domů na Vánoce, ale Štěpka ho vůbec nespatřila. Zima nebyla příznivá návštěvám v zavátém dvoře a pak tu byly jiné radosti: sáňkování, koulovačky, sněhuláci. Pobíhat s ostatními děvčaty v mraze a vánici bylo mnohem zábavnější než se ucházet o přízeň nevěrného Malinova studenta. Velikonoce – Pavel jí přišel sice o pomlázce našlohat, ale stalo se to jen z pouhé příbuzenské povinnosti, nikoli z kamarádské vřelosti. Chlapec se choval velmi povýšeně. Měl svá oblíbená místa na vlhkých ještě mezích, pod rašícími stromy, kde četl knihy, Štěpce nedostupné. Štěpka nečetla nikdy. Nebylo tu, co by je mohlo sblížit. Jejich cesty se rozbíhaly.

Jedné neděle na začátku června rozpačitý, pokašlávající Malina zaklepal u Kiliánů. Místo dýmky měl v ústech laciný doutník, a již jen z toho doutníku a ze svraštělého čela a soustředěného pohledu bylo lze soudit, že nepřišel pouhou náhodou. Nebylo ostatně zvykem ani u sedláka, ani u Kiliánových navštěvovat se vzájemně, aby si pobesedovali. Chodili si nejspíš ještě gratulovat k svátkům, Malina ke Kiliánovům na svatého Štěpána a na svatou Annu, stavitelovi na Vejrychovsko na svatého Jana Nepomuckého.

Poněvadž měl něco vážného za lubem, posadili ho v parádním pokoji. Sestra mu dokonce nalila skleničku kyselého vína a přinesla na talířku suchary, poněkud ovlhlé dlouhou úschovou v almárce, docela tak, jako by byla častovala hosta, který měl v úmyslu stavitele požádat o nějakou odbornou službu. Ukázalo se, že si Malina přišel pro radu. Ačkoli měl živelný odpor k městským, lehce se živícím lidem, pokládal švagra za inteligenta, obeznalého ve světě.

„Kluk mi chce utéci ze studií,“ sklíčen kousl do kyselého jablka, když už nebylo lze okolkovat, neboť všechny vzájemné zdvořilé dotazy po zdraví, po úrodě, po stavbách byly vyčerpány. „Chtěl by jít do kadetky.“

Kilián pohlédl na zeď za sedlákovou hlavou velikýma, překvapenýma očima a zabubnoval na stolní desku tlustými prsty. Do kadetky, nu, to by konečně nebylo nejhorší, co se mohlo stát. Do kadetky! Viděl před sebou vojáka, oděného v tmavomodré komisní látce, s vysokou černou čákou na hlavě, velmi přísného a nesdílného pána, hledícího spatra i na zasloužilého civilistu, přelétl duševním zrakem své divoké a tajuplné mládí, v kterém snad sám kdysi zatoužil po podobném záviděníhodném lesku šavle se zlatým třepením, a shovívavě pokynul hlavou.

„Vojna,“ vyjadřoval sedlák hořce své předsudky, „to jsou holky, flámy a válka. Přijde válka, on tam musí jít a zabijí mi ho.“

„Když je zdravý, stejně ho odvedou a také ho mohou na vojně zabít,“ povýšeně se usmíval stavitel.

„Je zbrklý a nespolehlivý. Je líný na opravdovou práci. Líbil by se mu nevázaný život. Pro nic jiného netouží po vojančině než pro tu špatnou pověst, kterou důstojníci mají. Bojím se o něj,“ váhal Malina.

„Vybouří se,“ tvrdil Kilián. „Každý se potřebuje vybouřit, ať již zde,“ myslil civil, „nebo tam.“ Představoval si vojnu kdesi mimo obyčejný život, vysoko nad civilním všedním dnem. „Neznaboh není. Bůh ho povede.“ Stavitel byl stejně nábožný jako jeho žena, když k tomu přišlo.

„Byl bych z něho měl rád doktora nebo notáře.“ Notář a doktor, sloupové jilemnické společnosti, byli nejjasnějšími ideály sedláka Maliny, jehož otec byl čeledínem na Krebsově prodluženém statku.

„Notář – doktor,“ odhadoval Kilián na vahách své veliké zednické ruky, „jsou i jiná zaměstnání. Například profesor nebo duchovní.“ Myslil však zřejmě na své vznešené řemeslo stavitelské, které snad bylo dosti výnosné, aby se o něm dvorský milostpán byl mohl zmínit. „Voják ale není také nic špatného. Lidé ho poslouchají. Poroučí. Nejlepší je to u jízdy. Má rád koně. Je to hezké jezdit na koni. V uniformě! Ženské se po takových blázní. Může se oženit s velikou dámou. Důstojník – to je už skoro jako šlechtic!“

Kilián nemluvil mnoho, nemluvil dlouho ani přesvědčivě, a přece svými slovy sedláka přesvědčil. Nepotřeboval snad ani tak rady, jako podepření. Věděl, že syn nakonec stejně provede svou. Je svéhlavý, dá se těžko ovládat – a je to jeho miláček. Když Malina odcházel od Kiliánů, ušklíbaje se po kyselém nápoji a cestou vyplivuje ze zubů tvrdé drobty pečiva, byl již Pavlův osud rozhodnut.

Kadetka! Bude ovšem ledačehos zapotřebí. Bude bezpodmínečně nutno, aby se hoch mohl vykázat, že jeho otec má dobré společenské postavení. Och, Malina je vlastně statkář, nikoli sedlák! V té chvíli vyrostl na statkáře. Statkář může mít docela dobře syna důstojníkem. Dědeček, lovec zlaťáků – ne, ten je už zapomenut. Peníze tu jsou, peníze všechno spraví. Trochu se jich rozkutálí, to je jisté, s tím se však musí počítat. Bez vhodné rady a včasné pomoci to také nepůjde, švagr stavitel však poradí a pomůže.

Štěpka zvědavě naslouchala úryvkům rozhovoru za dveřmi parádního pokoje. Kadetka, důstojník – snadno se dovtípila, o koho jde, přestože se jí podařilo zachytit sotva každé desáté slovo. Pavel v uniformě! Nebyla to tak špatná představa! Žádná ze spolužaček neměla příbuzného v kadetce. Bude ve škole jediná, která se bude moci pochlubit takovou slávou.

Když Štěpka o bratranci snila, zapomněla na nutný výsledek rázu zcela praktického: kadet jí bude nekonečně vzdálenější, než jí byl pouhý kvartán. Po prázdninách již nejel Pavel Malinů na studie do Jičína, nýbrž do Prahy. Byl přijat a zůstal. Na Vánoce vykonal u Kiliánů povinnou návštěvu ve stejnokroji, jednak proto, aby se pochlubil, a také trochu z vděčnosti k strýci, který váhavého otce přesvědčil a přispěl tak k splnění jeho tužby. Na Velikonoce však již k sestřence na šlohačku nepřišel. Na budoucího důstojníka, majitele šavle, se přece nehodí, aby proháněl malou školačku po pokojích a po dvorku pro nějaké hloupé malované vajíčko!

</section>

<section>

## _11_

Štěpka neměla doma celkem nic na práci, povalovala se po pohovkách, snila u okna s nosem přitisknutým na sklo. Anně Kiliánové se to nelíbilo. Tak veliká holka má už také něco dělat! Uložila jí ruční práce. Štěpka musila matku doprovázet do kostela.

Vlastně to všechno bylo jen pouhé nedorozumění. Považovali ji za dospělou, a ona zatím jen vypadala, jako by byla dospělá. V dvanácti letech měla již jakési boky a zřetelně se rýsující ňadra. V podstatě to byl jen přebytečný tuk, ale co naplat, její postava byla postavou šestnáctileté. Za starých časů pracovaly již šestnáctileté dívky pilně na své výbavě. Dobrá, Štěpka se tedy musila pustit do výbavy.

Vyšívání, šití ani pletení si nikdy neoblíbila. Chození do kostela měla o něco raději. Obzvlášť ji upoutala májová požehnání. Bylo to vlastně docela příjemné, sedět pohodlně v kostelní lavici, na nic nemyslit, dívat se na osvětlený oltář, ozdobený papírovými květinami, poslouchat cinkání zvonečků a sborový zpěv. Na těchto mariánských pobožnostech bylo cosi svěžího, sladkého, daleko půvabnějšího než na ostatních bohoslužbách. Štěpce to připadalo jako veselá, ryze ženská slavnost před soškou s líbezným obličejem, vystrojenou jako do plesu.

Květen však skončil a Anna vodila Štěpku dál do prázdného kostela, mezi posmrkávající žebračky. Jejich osiřelé kroky duněly na dlažbě tesklivými ozvěnami. Štěpka se začala zdravě a upřímně nudit, nuda se brzy proměnila v nechuť. Pod přísnými postavami svatých, pod bolestnými tvářemi mučedníků, bez jásavého světla, bez hudby a zpěvu bylo obtížno snít. Ustavičné drmolení modliteb – Štěpka toho už byla syta. Den ze dne kostel, to není poezie, to je zoufalá robota, dobrá leda pro staré babky, které si chtějí vyšlapat stupínky do nebe. Štěpka byla příliš tlustá, příliš pozemská, aby se byla mohla trvale vznítit duchovností nebo dokonce bezduchou nábožností.

Štěpka měla tuze daleko do svatosti. Byla v pravém slova smyslu pohanská. V jilemnickém kostele visí nad hlavním oltářem obraz umučení svatého Vavřince. Svatý Vavřinec byl potupně upečen. Mučitelé, pohané, přihlížejí k popravě cynicky, se zvrhlou zvědavostí. Jejich zvrhlost a cynismus jsou vyjádřeny velkými břichy a odulými tvářemi. Na plachtě, vlečené vrahy, leží průhledně bílý, slaboučký světec a úpěnlivě vztahuje paže k nebesům. Z obrazu je patrno, že se pohanstvo, živící svého ducha nečistým prachem země, vyznačuje tělesnou vahou a otylostí. Představuji si Štěpku přesně podle tohoto námětu – pohanskou celým svým vzezřením. Jsem přesvědčen, že by byla dovedla bledničkovitého mladíka s očima obrácenýma v sloup zrovna tak lhostejně a ďábelsky mučit jen z pouhého odporu k slabosti a pokoře.

Kostel matky Kiliánové nevychoval Štěpku k zbožnosti. Byl to asi hřích jejího masa, který jí nedal vstoupit do stavu milosti. Chodila-li v pozdějších letech provdaná Štěpka pilně do kostela, činila tak jen jako důstojná dáma, která ví, co se sluší a patří. Její pohanský duch tam patrně uvažoval o příštích osevech, zaměstnával se telením krav a potížemi s čeledí, zatímco si její oči lhostejně prohlížely světce a světice boží, jako by asi hleděly na blázny, oddávající se lenošení.

Ve škole šlo to Štěpce rok od roku hůř. Jak dospívala, učení se jí stále více protivilo. Jednotvárný hlas učitelův ji sváděl k spánku, způsobnost ostatních ji ponoukala k nezpůsobnosti. Nebyla z těch, kteří mají slabou hlavu a nedovedou se ničemu naučit, byla z těch horších, kteří se učit vůbec nechtějí. Tehdy ovšem nebylo v malých městech ještě ani řeči o tom, že by se dívky mohly stát také něčím jiným než hospodyňkami a paničkami, matkami svých dětí, žádná z nich nešla na studie. Kiliánovi také neměli se Štěpkou zvláštní plány, přesto však jim její podprůměrná vysvědčení působila zklamání. Prospívat ve škole nemělo pro dívku praktický význam, bylo však věcí společenské cti.

Nenáviděné učení, nenáviděné matčino modlářství, pobledlý ráj dvora, dětství přesazené z domku do činžáku, nedostatek upřímných přítelkyň, to všechno jednou musilo dozrát k jakémusi výsledku. Stalo se, co se dalo očekávat: dorůstala v průměrnou, ale přepjatou maloměstskou slečinku. Chlapecké mravy byly ty tam, obhroublé výrazy v řeči se vyskytovaly řidčeji, Anna Kiliánová mohla být spokojena.

Také byla. Měla ji teď vlastně pořád jen doma, na očích, a tak si začala všímat jejího ústrojí. Nebylo to ani jinak možné, děvče, které dostávalo tak překypující tvary, se musilo také vhodně oblékat. Vzrůstající blahobyt musil být něčím vyjádřen. Štěpka nemohla chodit s matkou bosa, jako kdysi běhávala po Vejrychovsku, v potrhaných, usmolených šatech, poněvadž pěkných bylo k jejím uličnickým hrám škoda. Dbali o ni, nabádali ji, aby o sebe dbala. Nebylo jí to proti mysli, mladé děvče má vždycky vyvinutý smysl pro hezké šaty, pro mnoho šatů, vždycky mu lichotí, může-li ostatní svým zjevem předčit. Štěpka začínala stávat zvědavě před zrcadlem, pátrala v svém obličeji, zkoumala svou postavu. Tvář ani postava ji neuspokojovaly, nezdálo se jí, že by to červenolící stvoření s vyvalenýma očima a s hrubými, mastnými vlasy, které před sebou viděla, mohlo být pokládáno za půvabné. Šaty ji s jejími nedostatky usmiřovaly. Co ji dřív vůbec nezajímalo, co jí ještě před rokem bývalo doma bezvýsledně vnucováno, přijímala nyní ne-li s nadšením, tedy aspoň ochotně. Pochopila, že dobře se šatit je nezbytností, bez níž se není možno obejít.

Štěpka nebyla tak svérázná ani přemýšlivá, aby dovedla rozlišit vkus od nevkusu, aby vystihla rozdíl mezi slušným oblečením a naparáděností. Snad to bylo tím, že úděl dospívání ji stihl předčasně. Brala, co jí nabízeli, nechávala se unášet povrchem a přepychem, barvitostí a leskem. Matka byla jen selská žena, navyklá obdivovat se všemu, co čpělo bohatstvím, otec bývalý zedník, který se domohl význačného postavení. Štěpka, dítě obou, dorůstala v dívku bez špetky vkusu.

Kamarádky, matky kamarádek, všechna ta fintící se, klevetivá havěť – celé maloměstské prostředí svádělo k napodobování, lákalo k závodění. Vyniknout! Předstihnout! Stuhy, krajkovina, korály, sametky, jarmareční šperky – Štěpčino směšné bohatství rostlo. Poněvadž měla sklon k přehánění, stala se nejvýstředněji oblékanou dívkou v městečku. Nejnevkusnější ze všech. Alespoň nad svým okolím také jednou doopravdy vynikala.

Když se sotva čtrnáctiletá školačka Štěpka ukázala poprvé na městském korze pod radnicí v klobouku dospělé ženy, hrajícím všemi barvami, s dlouhými sukněmi, přilehlými k jejím tlustým lýtkům, se smaragdově zeleným slunečníkem a s těžkými zlatými náušnicemi, způsobila poprask. Nesla se po boku Anny Kiliánové pyšně jako pávice. Městečko věru nevědělo, předvádí-li se mu zde nejnovější dětská móda, či je-li to spíš nesmyslný nápad potřeštěné dívčí hlavičky a slepota nábožné a ne právě důvtipné matky.

Stavitel Kilián byl vznešeným zjevem své dcery tak oslněn, že ji dal v tomto podivném úboru vyfotografovat. Podobizna visela po celé čtvrtstoletí ve výkladní skříni fotografa Kubáta na rohu náměstí a dočkala se zežloutlá, světel i stínů zbavená, i mých klukovských časů.

</section>

<section>

## _12_

Štěpka v poslední třídě. Už tam vlastně ani nepatřila, byla to hotová slečna, statná, vyvinutá. Ještě si naposledy zadeklamovala v den rozloučení se školou při rozdávání vysvědčení v tělocvičně a pak pospíchala domů, jako by se byla opozdila, jako by na ni život už netrpělivě čekal. Šla mu v ústrety s dychtivými, masitými rty, s širokými rameny a plnými boky, s vyzývavou bradou.

Na podzim a v zimě pletla, vyšívala, chodila s matkou do kostela, procházela se s ní po panském korze. Z jara se rozhodli, že ji dají z domu.

Kilián měl v Jičíně známou dámu, vzdálenou příbuznou. Bydlila na náměstí v domě s podloubím nedaleko brány. K té poslali Štěpku, aby se trochu obrousila, aby poznala život ve větším městě.

„Kdo se nepodíval do světa, ten není celým člověkem,“ hlásával stavitel Kilián. Pokládal se asi za velmi dokonalého muže, poněvadž valnou část svého bouřlivého mládí strávil na cestách. „Přijde na jiný vzduch, setká se s jinými lidmi, může jí to být jen ku prospěchu!“ Jiný vzduch měl působit zdárně na Štěpčino zdraví, jiní lidé na její chování. Kilián přece jen výchovnému vedení své ženy poněkud nedůvěřoval.

Byl tu ovšem ještě jeden, velmi rozšířený způsob, jak připravit dospívající dívky na praktický život – klášter. Je věru s podivem, že na něj u Kiliánů, lépe řečeno v rodině nábožné Anny Kiliánové, vůbec nepomyslili. V klášteře byly chovanky pod pečlivým dozorem, modlily se ráno i večer, před jídlem i po jídle, zamilovávaly se do svých představených, jeptišek, snily o následování Krista, trochu se učily, trochu pracovaly. Vlastně to byl nejvybranější, nejuznávanější druh výchovy. Tentokrát však Kilián provedl svou a zachránil tak svou dceru ze spárů církve.

„Já jsem nábožný člověk,“ říkával o sobě, ačkoli byl málokdy spatřen v kostele, „ale tyhle kláštery nemám rád. Co to vlastně je, tohle ustavičné modlení? Pokrytectví, nic jiného. To bych rád věděl, kdo to dělá s opravdovou vroucností. A žít jen mezi čtyřmi stěnami nebo za vysokou zahradní zdí, chodit na procházky do města ve čtyřstupech – to je skoro jako kriminál. Ať se holka učí být živa na svobodě!“ V některých ohledech byl mistr Kilián dokonce velmi pokrokový.

Tak byla Štěpka ochuzena o pozdější klášterní vzpomínky, jimiž se dívky její generace obyčejně chlubívaly až do hrobu. Poněvadž však neměla k modlení pražádnou příchylnost, nebyla o nic připravena. U paní Zemanové se učila vařit a dvakrát týdně chodila do šití. Bylo by patřilo k věci, aby také trochu brnkala na klavír, ale byli přece jen tak dalece rozumní, že ji nenutili do něčeho, k čemu neměla vůbec žádné vlohy. Kdepak, Štěpka – a roztahovat své tlusté, nemotorné prsty po klávesách! Zpěv, to ano, ten by ji bavil, jenže k tomu, aby si člověk pro sebe občas něco zazpíval, není přece zapotřebí žádného zvláštního školení!

Štěpka se v Jičíně obeznamovala s novým životem. Brzy pochopila, že Jilemnice je městečko příliš odloučené od ostatního světa, a proto poněkud zaostalé. Toto poznání způsobilo, že se rozepsala na všechny strany, posílala svým známým, učitelům i spolužačkám nadšené pohlednice, z nichž bylo lze vyčíst, že je velmi šťastna a že se jí dobře daří. Všechny tyto dopisnice, počmárané ohromnými písmeny školačky, plné kudrlinek a odvážných škrtů, překypovaly pýchou. Pýcha pramenila z radosti, že jejich pisatelka žije v tak znamenitém a pokrokovém městě, jako je Jičín.

Skoro každý týden navštěvoval Štěpku její starý kamarád, němý Franc, a vozíval jí z domova jako kdysi Pavlovi zásoby prádla, buchty a peníze na přilepšenou. Matka ji nenavštívila nikdy, měla k cestování nepřekonatelný odpor, a otec se za ní vypravil až v červenci, kdy se měla podle původního plánu vrátit domů. Štěpce se však nechtělo. Prosila, škemrala, a tak jí byl na přímluvu paní Zemanové jičínský pobyt prodloužen až do zimy. Stavitel rozhodl tentokrát bez Anny, na vlastní odpovědnost.

V Jičíně bylo opravdové korzo. To nebylo jako v Jilemnici, kde se několik paniček se svými nastrojenými dcerami na cestě z kostela půl hodiny před nedělním obědem motalo od Modré hvězdy k radnici a od radnice k Modré hvězdě. Promenáda byla každý den večer pod podloubím kolem celého náměstí, dámy chodily s pány, děvčata se studenty, a v neděli se ještě k tomu středem náměstí procházeli důstojníci zdejší posádky se slečnami, na které ovšem hledělo město tak trochu skrz prsty. Ale copak náměstí! Mládež, které bylo milejší být mimo dohled starších, se uchylovala za bránu, promenáda tam byla neméně hustá, a pak tu byla ještě prastará valdštejnská lipová alej, kde bylo na podzim nevýslovně krásně, když listí padalo, šustilo pod nohama a přesmutně vonělo.

Paní Zemanová nepouštěla Štěpku ani na náměstí, ani za bránu, ani do lip. Byla to dáma ze staré školy, věřila, že děvče má sedávat v koutě, to, které se příliš blýská chlapcům na očích, se brzo okouká, a pak, kdo ví, co by se mohlo stát! Štěpka jí byla svěřena, to je vážný závazek, bude ji střežit jako oko v hlavě. Naštěstí viděla Štěpka na korzo z okna svého pokojíku. Někdy se jí až hlava točila touhou, aby toho štěbetání, toho smíchu a té parády mohla být také účastna. Babky na nárožích prodávaly horké kaštany, vůně z jejich kotlíků stoupala vzhůru a působila na Štěpku jako opium – upadala do snů. Opět ty staré sny!

A tak Štěpka v Jičíně neužila nějakých zvláštních zábav. Nezbylo jí než se spokojit s pouhým pocitem, že žije ve velikém městě, a užívat toho, co jí péče paní Zemanové poskytovala. Na nejpřednějším místě to byly četné návštěvy.

Paní Zemanová bývala asi ve svém mládí velmi společenskou osobou. Podobných známostí, jako byl Kilián, měla na tucty. Chodívali k ní manželé se svými rodinami, osamělí vdovci, kteří se jí tak trochu dvořili, nejvíce však bylo žen, starých, mladých, zkušených matrón i nedávno provdaných maminek s robátky. Nebylo neděle, aby paní Zemanová někoho nehostila kávou nebo čokoládou a třenou bábovkou.

Staré dámy vzpomínaly na minulost, mladé ženy si šuškaly vzrušující věci o životě, který se venku valil jako rozvodněný proud, maminky půjčovaly Štěpce ochotně svá batolátka, aby se s nimi dosyta pobavila. Tahle děťátka, to bylo vlastně ze všeho nejlepší. Bylo tu vůbec možné nějaké srovnání se salónem matky Kiliánové, s jejím kyselým vínem a zatuchlými suchary?

U Kiliánů to bylo vždycky zdvořilé, chladné, upjaté, u Zemanů se mluvilo někdy dokonce rozpustile. Štěpku pokládali za starší, než byla, a tak se před ní pranic neostýchali. Leckdy se octla v situacích, kdy se potají rděla, naslouchala však všem těm řečem se zatajeným dechem. Mnohé nediskrétní otázky působily blahodárně na její ješitnost. Tak byla například podezírána, že má již také svého hocha. Štěpka – a hocha! Ačkoli byla jinak přímá a měla vrozenou nechuť ke lži nebo k zatajování, tentokrát se vykrucovala, uchichtávala, docela krásně dovedla předstírat, jako by opravdu už byla někdy nějakého měla. Panebože, přece se nepřizná, že o ni ještě nikdy žádný muž neprojevil zájem! Chtěli vědět, umí-li už také tančit. Štěpka zakroutila váhavě hlavou. Tak ji tedy jednou kterási z mladých žen vzala do učení. Odsunuli stůl a svinuli koberec, ale Štěpka jen supěla a klopýtala, dýchala a zapotila se – byla těžká a neobratná, brzy jí měli dost. Ostatně, tanec se jí nelíbil, bylo to jen hloupé a zbytečné trmácení. Ani jí tuze nevadilo, že ji pak otevřeně nazvali motovidlem.

V neděli dopoledne, když chodili po náměstí důstojníci pěšího pluku i důstojníci zeměbrany, všichni v plném lesku, a po jejich boku vyzývavě se smějící a výstředně oblečené slečny, Štěpka v okně s bradou v loktech snila o tom, že je také takovou veselou, pružnou dívkou, která dovede nebezpečně blýskat očima a důvtipně odpovídat, půvabně kroutit boky v nádherně padnoucích šatech, a ten, kdo k ní tak ohnivě mluví, břinká ostruhami a rozkládá rukama, oděnýma v bílých rukavičkách, že je její bratranec, kadet Pavel Malina.

Štěpka se vrátila z Jičína až těsně před Vánocemi. Otec si ji odvážel domů v saních, zabalenou až pod nos ve vypůjčeném selském kožichu strýce Maliny. Když vyjeli z martinického lesa, objevilo se v údolí pod nimi městečko, prosvítající mlžnou clonou chumelice kalnými, mrkajícími očky svých petrolejových lamp. V dívčině srdci se ozvalo to, čemu se tvrdošíjně vzpírala po tři čtvrti roku svého vzdálení: volání malého, ale věrného a vlídného domova.

Již po uvítání poznala Anna Kiliánová, že se jí dcera změnila. Změnila se jako všechny škole odrostlé dívky, které vylétly z hnízda a nadýchaly se cizího, divokého povětří. Dětství z ní nadobro spadlo, v pohybech a v chování se zračila nebývalá jistota, za vztyčenou hradbou čela se skrývaly jakési vlastní, nepostižitelné myšlenky, vzpomínky na zážitky, s nimiž se nebude sdílet. Cosi povýšeného bylo v úsměvu, který jí cukal koutky úst, nad mnohým doma žasla, mnohé jí bylo jen pro žert – byla tajemná. Anna se jí dokonce v prvních chvílích tak trochu ostýchala. Ovšem, jen v prvních chvílích, později si zvykla, že je matkou dospělé dcery.

Dospívající dívky! Jejich rysy zůstávají obyčejně tytéž jako v dětství, jenom postavy se prodlouží, vzpřímí, zaoblí. Změny vzniklé rozkvétáním jsou jemné, sotva znatelné. Něco hebkého v pleti, něco sladkého v hlase, něco zářivého v očích. Přijde soustružník a malounko přihobluje lýtka a boky, sochař nepatrně poopraví držení hlavy, nadnese ramena a ňadra. Potom teprve přijde ten poslední, bezejmenný, zázračný, vdechne do pohybů, do kroku, do barvy tváří půvab, kterého tam předtím nebylo.

Štěpku navštívil soustružník, přišel i sochař, ale prvnímu byla látka příliš nepoddajná, odhodil svůj nástroj a zmizel. Druhý pracoval až příliš okázale, snad mu bylo přeplaceno. Jen ten poslední, ten taneční, vůbec zapomněl přijít. Štěpka byla dívkou, když ostatní byly ještě dětmi, stala se takřka ženou, zatímco ostatní se nenápadně stávaly dívkami. Půvabnou, žel, se nestala nikdy.

Minul Nový rok, začalo opět vyšívání, začaly kostely, paničky přicházely a odcházely, kolovrátek se roztočil a zpíval jednotvárnou píseň. Zima utíkala k Hromnicím. Večery byly nepopsatelně dlouhé. U Kiliánů se mnoho zpívalo, mnoho se tam klímalo. Štěpka byla pecnem předčasně upečeným. Co s ní? Na taneční bylo brzy. O ženiších se ještě vůbec nedalo mluvit. Někdy ji hubovali a kárali jako malou školačku. Někdy se zapomínali a hovořili s ní jako s mladou ženou. Před třemi měsíci slavila patnácté narozeniny.

</section>

<section>

## _13_

Malinův lajtnant přijel domů na svou první vojenskou dovolenou. Sloužil v Celovci u horských myslivců. Byl opálený jako cikán, vysoký, kostnatý, měl pod nosem knírek, na který byl velmi hrdý, a snažil se, seč byl, aby se ukázal jako muž s bohatými životními zkušenostmi.

Ze začátku také trochu zadrhoval česky, patrně z jakési koketérie. Vyléčil se z toho v několika hodinách, nebylo to s jeho odnárodněním ještě tak zlé. Vymlouval se, že po celé měsíce nepromluvil svou mateřštinou a že má u praporu jen samé Němce, Slovince a Vlachy. Dokonce se pokusil pronést několik vět v těchto řečech, produkce dopadla velmi dobře, ovšem, Malina ani Jan se o tom nemohli přesvědčit, poněvadž žádný z těch jazyků neznali.

Na Vejrychovsku se odedávna pila po večeři káva. Kdo dostal chuť na pivo, šel si na ně do hospody. Pan lajtnant si poslal France pro víno. To bylo něco nevídaného a neslýchaného, staré dobré zvyky tím byly nadobro porušeny. Němý „U koníčků“ posunkoval a mnohoznačně se usmíval, Pavlův příjezd mu činil obzvláštní potěšení. Snad nikdo na Vejrychovsku neměl z mladého pána takovou radost jako on. Dával ji najevo všemožným způsobem. Otáčel se kolem důstojníka, naznačoval, jak jím je okouzlen, jak je na něho pyšný. Dokonce se opásal na dvoře jeho šavlí, divoce jí šermoval a pokřikoval po děvečkách. Pavel se na to díval oknem, vhod mu to zrovna nebylo, ale nechtěl hned první den dělat doma výstupy.

Otec i bratr hleděli na Pavla s netajenou nedůvěrou. Nešlo tu jen o to zatracené víno. Za celý den mu ani nenapadlo, aby se podíval do stáje, do chlévů, aby se pozeptal, jaké škody natropila zima, jak to letos vypadá s úrodou, která pole ošili a která nechali ležet ladem. Jan mu občas nesměle nadhodil, jak se to tu všechno změnilo od těch dob, co spolu sázeli slunečnice za čertovu stodolu, že z tehdejšího hříběte Tondy je dnes už starý valach, a jak se jim podařilo přikoupit díl domkáře Vancla při silnici i s kusem přilehlé paseky, ale důstojník neprojevil o nic živý zájem, nestál o vzpomínky. Tak vida, to bolestné loučení před lety s každým kouskem půdy, s každým zamilovaným koutem, bylo přece jen smrtelně vážným rozloučením – navždy!

Příběhy, jimiž se lajtnant bratrovi odvděčoval, nebyly toho druhu, aby z nich střídmý, šetrný mladý sedlák mohl mít ten pravý požitek. Pavel měl, jak se na vojáka sluší, dvě lásky: víno a ženy. Znělo to sice trochu nevěrohodně z jeho sotva ochmýřených úst, ale on přece již dávno nebyl pouhý jinoch, vojna z něho učinila muže. Malina se díval neúčastně k stropu, pokuřoval si, ale v duchu se vracel k oné dávné rozmluvě, již měl se švagrem stavitelem. Uvažoval, bylo-li tak docela správné, že dal tenkrát za pravdu tomu inteligentu, který měl pro všechny jeho obavy a námitky jen hladká a nic neznamenající slova. Nebývalo by tenkrát líp, kdyby byl Pavlovy vrtochy uvedl na pravou míru několika pádnými ranami lískovicí?

Víno a ženy! Jakási provdaná italská dáma v garnizóně, manžel Němec, hloupý jako všichni manželé, důvěřivý, jak dovedou být jen muži – och, co všechno už pan lajtnant prožil s ženami! Tyhle jižní dívky, tak vášnivé, s jiskrným zrakem, s překypujícími půvaby, duchaplné, rozmarné! Ale vraťme se k té italské dámě. Cože si Pavel jednou nedovolil? Předvedl jí celou setninu s tasenou šavlí jako generálovi! Jenom si představte, příkrá, křivolaká ulička horského města, bílé, sluncem prozářené domy. Jak se smála, jak mu za ten husarský kousek děkovala!

Jan se drbal ve vlasech, pošupoval si čepici ze strany na stranu, rozpačitě si prohlížel své zašlé, od země černé nehty – bylo to pořádně k smíchu. A přece se nesmál ani on, ani otec Malina.

To že je jejich Pavel? Když se procházel kolem obrovských kachlových selských kamen, podobných oněm, v jejichž měděnci choval kdysi černokněžník Vejrych své vojáky z otrub, břinkaly mu ostruhy. Docela zbytečné ostruhy, vždyť byl pouhým poručíkem od horských myslivců, nejezdil na koni! Svůdci vlašských a slovinských dam břinkaly ostruhy, blyštěly se mu knoflíky na zbrojním kabátě, v čajových sklenicích na stole světélkovalo kalné víno z hospody „U koníčků“. Jan kouřil dýmku jako jeho otec. Pavel cigarety, prsty měl od nich celé žluté.

„Tohle není, myslím, tuze zdravé,“ osmělil se Jan ukázat na zežloutlé prsty.

Pavel se uštěpačně ušklíbl:

„Tak si mě tedy představ, jak stojím před četou s fajfkou v hubě!“

Uložili hosta do široké selské postele, do jeho bývalé postele ve světničce za kuchyní. Pavel se zul a děvečka Manda odnesla jeho lesknoucí se perka do kuchyně s posvátnou úctou.

Jak se panu důstojníkovi leželo na tvrdém slamníku pod pruhovanými duchnami, s tím se ani bratrovi ani otci ráno nepochlubil. Zdálo se mu asi pod jeho úroveň přiznat se jim, že se tak dobře nevyspal ani v prachových peřinách navoněné italské dámy. Probudil se velmi pozdě, s hlavou plnou vzletných, nově vymyšlených historek pro toho trumberu Jana. Seděl na posteli, protíral si oči a díval se na dvůr nízkým okénkem, na němž kvetly pelargónie. Viděl dokořán otevřená vrata statku, stezičku tratící se v jetelišti, psa rozvaleného u boudy a němého France, který zrovna zapřahal koně do žebřiňáku. Jan rozmlouval u studny s urostlou, černovlasou dívkou, oděnou zpola po pansku, zpola po domácku. Nebyla to ovšem žádná cizí slečna, nýbrž jen jeho sestřenka Štěpka Kiliánová, Pavel ji však nepoznal, byla k němu obrácena zády.

Ejhle, žena! Podle všeho hloupá, maloměstská husička, která se umí jen červenat a klopit oči, ale přece jen žena! Jan bude koukat, co důstojníci dovedou! Seskočil z postele a chvatně se oblékal.

Štěpka přišla do dvora z důvodů velmi prozaických: Kiliánovi potřebovali máslo a trochu smetany. Ani ji nenapadlo, že má Vejrychovsko tak vzácnou návštěvu. Jan nebyl z těch, kteří všechny noviny hned vysypou z rukávu, zvlášť když v nich je obsažena trpká příchuť. Užasla, když se před ní Pavel zčistajasna objevil v celé své nádheře. Prvním jejím pocitem bylo leknutí, které se však ihned proměnilo v upřímnou radost. Oči jí zazářily, vztáhla k důstojníkovi svou buclatou ruku. Jan si bratra nevšímal, horlivě přepočítával na dlani drobné.

„Nazdar, Pavle! To jsi ty? No ne, jak já tě už dlouho neviděla!“

Pavel byl poněkud zklamán, když se z neznámé krasavice tak nečekaně vyloupla Štěpka, ale co konečně, děvče jako děvče, tohle vypadá dokonce náramně mohutně. Vlastně je svůdná ve své překypující mladistvosti! Nikdy předtím se se sestřenkou nelíbal, ale na vojně nabere člověk spoustu zkušeností, a pak – ať Jan vidí, jak vypadá mužná výbojnost. Než se Štěpka nadála, vlepil jí dvě hlučné hubičky.

Štěpka zčervenala jako kokeš a musila se opřít o roubení studny, aby neupadla. Byla to první hubička, kterou dostala od muže.

„Jaká se z tebe stala statná a hezká holka,“ žvanil Pavel a v duchu uvažoval, kolik je vlastně Štěpce let. „Ani bych tě byl nepoznal! Vždyť jsi málem tak veliká jako já! Inu, děvče na vdávání!“

„To je škoda, že už musím jít,“ vydechla Štěpka. Dívala se do země, v ruce potěžkávala kabelu s máslem a s hrnečkem smetany. První hubička není věc jen tak lehce stravitelná! Bylo jí také trochu podezřelé, že po tolika letech odcizení byla přivítána s takovou vřelostí. Neuměla si to dost dobře srovnat v hlavě.

Jan ještě chvíli otálel, šťoural drátem v dýmce, když však zjistil, že se Pavel míní malé sestřence po lajtnantsku dvořit, pohoršen se odšoural. Hubička – proč hubička? Vždyť to je ještě dítě! Nesmírně se mu to protivilo. Netušil, že se mu bude někdy bratr zdát tak odporný.

„Poslouchej, nemohla by ses pro jednou zdržet?“ dotíral Pavel skoro vroucně. „Nemluvili jsme spolu – už ani nepamatuji. A já zas brzy odjedu. Než se naděješ, budu pryč, daleko, až v Korutanech. Víš přece, kde jsou Korutany? Mohli bychom se spolu trochu poohlédnout po starých místech.“ Bylo to poprvé za těch několik hodin, které strávil doma, co se rozpomněl na stará místa. „Dej si kabelu k Mandě do kuchyně, půjdeme za čertovu stodolu!“

„Ale když já opravdu nemohu!“ Štěpka kopala střevíčkem o střevíček. Její nohy nebyly nožkami komtesky, měly pořádné číslo. „Maminka čeká na smetanu.“

„Tak bys snad mohla přijít odpoledne!“

„Odpoledne!“ Povzdechla si a zadívala se k obloze. „Odpoledne to také nebude možné. Musím jít s maminkou na návštěvu k paní sládkové. Mají to už spolu sjednáno.“

„No, a co večer?“ Večer byl vlastně pro Pavlovy plány nejpříhodnější.

„Večer se koupeme, vždyť je přece sobota,“ vymlouvala se Štěpka ve vší prostotě. „A zítra ráno musím s maminkou do kostela a odpoledne budu mít docela jistě také něco, každou neděli totiž něco mám, o to se už maminka postará, ale možná, že sem zaskočím zejtra po večeři.“

Štěpka neodcházela ze dvora sama, po jejím boku se vlekl s kabelou v ruce lajtnant Malina, za nimi nejistě klusal Hektor. Kdyby byl mladík býval svou sestřenicí okouzlen, mohlo to vypadat jako idyla dvou nesmělých milenců, jenže, bohužel, Pavel měl daleko do jakéhokoliv okouzlení. To, co ho posedlo, byla spíš lovecká vášeň, touha dosáhnout laciného milostného vítězství.

</section>

<section>

## _14_

Štěpka šla na své první dostaveníčko s myslí dokonale nevinnou. Namířila si to rovnou k statku, připravena usadit se na lavičce přede dveřmi, ale Pavel měl o tomto večeru své vlastní představy; sotva pojedl, vyšel na toulku kolem dvora, aby ji nepropásl. Když dívku spatřil, běžel jí rozjařené vstříc a vedl si ji podle chlévů k čertově stodole.

Pavlův plán nebyl snad ani tak příliš zvrhlý. Byl ještě příliš mlád, aby si byl předsevzal zneužít hloupého a důvěřivého dítěte. Představoval si jen mátožně, jak dívku udiví příběhy, jimž nechtěl Jan nikterak rozumět, jak ji rozohní sladkým rozhovorem, přivede ji z míry doteky a polibky, probudí v ní neuvědomělou žádost a zanechá pak po sobě v městečku roztouženou milenku, vzdychající samou láskou. Potřeboval podklad pro příští román, který řádně po svém přepracuje a bude později v garnizóně dávat svým kumpánům k lepšímu při víně a při hře v karty.

Začal známými historkami o vlašské dámě a přidal k nim nové, jak si je zapamatoval od jiných mluvků od praporu. Honosil se všemožně cizím peřím. Z jeho řečí vysvítalo, že prožil nesčetná dobrodružství a přestál mnoho nebezpečných a záviděníhodných situací. Štěpka mu naslouchala trpělivě, kamarádsky, ale jakmile bylo vyprávění příliš za vlasy přitaženo, usadil se jí v koutcích úst nedůvěřivý úsměv.

Pavel byl roztrpčen a hluboce zklamán. Zdánlivě vyspělá sestřenka je mnohem větší husa, než předpokládal. Nemůže jí přece všechno vykládat po lopatě. Má si také něco domyslit, na něco se ptát! Štěpčiny oči však bloudily po mráčcích nad západem, zajímaly se o kosa, který na střeše stodoly seděl a hvízdal. Hluboce a pokojně vdechovala vlhkou vůni luk.

Ne, tímto způsobem by nedosáhl ničeho. Chopil se její ruky a ona mu ji docela ochotně ponechala. Ruka je ruka, nic víc. Žertem jí sáhl za krk, vzal do štipce hladkou kůži, aby se přesvědčil, jak je tlustá. Krotce se zasmála a chystala se pokusit o totéž na jeho lajtnantském týle. Zřejmě jí nebylo proti mysli kočkování a trochu legrace.

Co naplat, nezbylo mu než začít z jiného konce. Pokusí se získat půdu nějakými sentimentálními šplechty. Jaké to bývalo hezké, když bývali ještě dětmi, co se spolu nahráli a nadováděli. Pracně připomínal Štěpce naivní události, o které neměl již pražádný zájem. Zato jí se tyto vzpomínky líbily, to byl její pravý živel. Rozvázala a častovala ho podrobnostmi, které ho nedovedly dojmout. Bylo to čím dál trapnější. Nakonec mluvila Štěpka sama, on jednoslabičně odpovídal a nepokrytě zíval.

Roztáhli si kapesníky a seděli na nich, rosa je však chladila, opět vstali. Štěpka zářila. Vykládala, vykládala, neustávala ve svém strašlivém vzpomínání. Šli po příkré mezi. Zachytil ji v nadloktí, aby se nesmekla – učinil to jen zcela nahodile – a tu mu napadlo:

„Jestlipak jsi, Štěpko, ještě tak silná, jako jsi bývala? Jestlipak se ještě dovedeš prát?“ Její paže byla plná a pevná. Také se už malounko začínalo šeřit, slunce zapadlo, poslední červánky dohořívaly. Lajtnantovi bylo, jako by se probouzel z mrákot. „Copak abychom si spolu zazápasili jako za starých časů?“

Vážně si ho přeměřila očima. „Teď bys mě přemohl lehce,“ řekla klidně a bez jakéhokoli podezření, „jsi o mnoho silnější.“

„Ale ty máš přece tak tvrdé ruce,“ ujišťoval ji Pavel a nepřestával ji hladit až k rameni, polykaje při tom sladkou a žhavou slinu.

„To nejsou žádné svaly. Ty máš svaly,“ přesvědčovala se zkušeně Štěpka.

„No víš, ale zkusit bychom to mohli!“

Pavel již svlékal svůj zbrojní kabát. Štěpka se ohlížela po vhodném místě na kraji jeteliště.

Mírně ji postrčil oním způsobem, jakým se obyčejně začínají klukovské šarvátky. Zavrávorala a štulec mu vrátila. Popadl ji za ruku, přitáhl ji k sobě, pevněji objal kolem těla a počal jí cloumat. Potáceli se sem a tam, Štěpka se houževnatě držela na nohou. Nemohla vyhrát, ale chtěla aspoň svému bývalému učiteli dokázat, že jeho lekce nezapomněla, že nemá, proč by se za svou žačku styděl.

Pavel ji dokonce nechal, aby mu podrazila nohy. Upadl a hrozně se smál, ale Štěpka se již na něho sápala, pokoušela se ho obrátit na lopatky. Dýchala mu do týla horkým dechem. Zachytil ji, dvakrát se převrátili, a nyní byla ona vespod.

Ležel na ní, nehýbal se, předstíral odpočinek, dlaněmi však ohledával její bujné tvary. Zpod vyhrnuté sukně vyčnívala její tlustá lýtka. Ležela na břiše s rozpaženýma rukama, v pozici nejméně se hodící k obraně. Bylo jí dusno a mdlo.

„Pusť mě,“ zašeptala nesměle, „poddávám se!“

Snad ji ani neslyšel. Kradmo pronikl mezi knoflíčky její halenky do teplého záňadří a tam zůstal. Z obou stran jí koleny tiskl boky. Dech měl kratší a kratší.

„Pusť mě,“ zaprosila Štěpka úzkostlivěji. Přestávka v zápase byla mnohoznačná. Ruka na ňadrech ji pálila. Ticho, přerývané jen hlasitým dechem, jí nahánělo hrůzu. Tušila, že se děje něco nedobrého.

„Vždyť já ti nic nedělám,“ brebtal hluše, „já – já – zkrátka tě nemohu zmoci.“ Přiložil horkou tvář k její a pokoušel se ji políbit na ústa.

„Tak mě přece pusť!“ vykřikla rozhorleně a současně sebou zoufale a divoce hodila. Rozněžnělý, výpad neočekávající lajtnant se skutálel do jeteliště. Štěpka se vztyčila udýchána a rozčilena.

„Jsi na mne zlá,“ lkal Pavel melancholicky. Nepokoušel se vstát. Zpokorněl a zeslábl. Hmatal v zadní kapse kalhot po pouzdru s cigaretami. „Já vím, Štěpko,“ pokračoval, když se dívka neměla k odpovědi, „ty si o mně myslíš kdovíco.“ Byl to přece jen dosud mladý hoch, přistižený při činu, přesvědčený o své vině.

„Ó ne,“ ujišťovala ho Štěpka, najednou z neznámých příčin dobře naladěná. Urovnávala si šaty, smetala s nich stébla a chmýří. „To jsem ale zválená!“ Hleděla na něho zářivě, přikládajíc si prsty k tvářím, aby zkusila jejich žár. Nic se nestalo, to bylo jasné. Mělo se však něco stát? Štěpka dosti dobře nevěděla. Přinejmenším byla stejně ochotná k smíru jako Pavel. Naprosto neměla v úmyslu si to s ním rozházet.

„Štěpko, dej mi hubičku na udobřenou,“ loudil lajtnant. Pořád ještě ležel bezmocně v jetelišti. U úst se mu blýskala cigareta.

Štěpce však nebylo do líbání. Povšimla si, jak se rychle stmívá. Co nevidět nastane noc. Odhadovala čas, strávený s Pavlem, a hrozila se pozdního návratu domů, co řekne rodičům.

„Musím už jít.“ Tuze se jí nechtělo, ale jakáž pomoc. Domácí řád byl silnější než kouzlo Vejrychovska. Silnější než Pavel. Vlastně neměl důvody ji déle zdržovat. Byl tak malátný! Tak zmožený! „Mohla bys tu se mnou ještě chvíli zůstat. Co doma?“

„To nejde, je už pozdě – dobrou noc!“ Vztahovala k němu ruku, ale jít k němu blíž se neodvažovala.

„Víš co, doprovodím tě.“ Neochotně se pohnul.

Štěpce však ani nenapadlo čekat, až vstane. Dala se na útěk. „Až jindy! Až jindy!“ Upalovala a přitom se jí do očí vedraly slzy. Vůbec si nerozuměla. Tolik však věděla: čím dřív bude odtud, tím lépe. Ani se neohlédla, zdali Pavel jde doopravdy za ní, nebo zda zůstal ležet.

Opravdu, na obloze již vyskočily hvězdy! Kolikpak to může být hodin? Starosti jí nedovolily, aby přemýšlela o tom, co se jí prve přihodilo. Namířila si to přímo k můstku přes Jilemku stezičkou mezi obilím. Kéž by už byla doma!

Dnešní den přinesl Štěpce Kiliánové snad již dostatečné množství pozoruhodných zkušeností, osud však chtěl, aby se jí dostalo ještě názornějšího a drsnějšího poučení. Nedaleko martinické silnice stála stará hlídací bouda, odkud byl přehled nejen přes Malinovo brambořiště, ale i přes alej třešňových štěpů, vedoucích k statku. Těsně podle této boudy musila Štěpka projít, chtěla-li se dostat k mostu. Jistě by ji byla minula bez povšimnutí, nebýt srdcervoucích a lkavých zvuků, které vycházely zevnitř. Šla po travnaté stezce tichounce, nyní však šla ještě tišeji, zvědavost ji ponoukala. Stůj co stůj se chtěla dopátrat příčiny tajemných vzdechů.

Přiložila oko ke skulině vrátní, zavřených na petlici, ale jen se v temnotě trochu porozhlédla, již utíkala od boudy, jako by jí hlavu zapálil. To, co uvnitř spatřila, věru nebylo pro ctnostné dívenky minulého století! Na uválené slámě si leželi v objetí němý s Mandou. Vskutku, nebylo to tak zcela nepodobné tomu, co prve sama zažila s Pavlem, mimo některé důležité podrobnosti. Štěpka byla dostatečně nevinná, aby se nesnažila domýšlet, co jí bylo průzračnými lajtnantovými historkami naznačováno, tak hloupá však přece jen nebyla, aby nepochopila, co v boudě provádí Franc s dvorskou děvečkou. Znala od dětství až příliš dobře život domácích zvířat a drůbeže na Malinově statku. Nemohlo být ani nejmenších pochybností o tom, že zvířata i lidé, lidé zrovna tak jako zvířata — a Pavel – všichni – –!

Hnala se Dolení ulicí a pak náměstím vzhůru, její hlava byla plna tohoto problému, který zatlačil do pozadí i obavy, jak ji doma přivítají rodiče. To, co spatřila v hlídačské boudě, bylo Štěpce nejen výbornou lekcí pro život, ale i vysvětlením večerních zážitků, rozluštěním tajemství jejích rozhořelých lící a z hloubi podvědomí vycházejícího úzkostlivého volání.

</section>

<section>

## _15_

Nevyslýchali ji, nepodezírali, spokojili se s jejími nejapnými výmluvami. Štěpce spadl kámen ze srdce. Když pak zkušenost od hlídačské boudy, zbavená první pronikavé příchuti, byla zařaděna mezi všechny dosavadní zkušenosti – nebyla by to ani Štěpka Kiliánová, aby se nedovedla se vším na světě smířit – zbyla jí k přemýšlení již jen jediná nedělní událost, dostaveníčko s Pavlem. Pavel! Po léta se k ní nehlásil a teď k ní byl najednou tak vlídný, choval se k ní tak důvěrně! Jak ji přemlouval, jak s ní trpělivě chodil po mezích a projevoval nepokrytě radost z toho, že ji opět vidí! Vysvětlení bylo nasnadě, ale Štěpka nestála o takové vysvětlení, její snivá bytost v ní nabyla vrchu. Po dvou dnech přišla pošetilá Štěpka na to, že tajemství Pavlových chtivých pohledů, nyvost jeho hlasu a jeho útočnost, to všechno dohromady že není nic jiného než láska! Od toho okamžiku ji nemohlo již nic zadržet, aby neletěla na Vejrychovsko za svým milencem. Příležitost se našla snadno, Kiliánovi potřebovali vejce.

Vykračovala si hezky zostra, ba ještě nikdy tam neběžela tak radostně. Kroužila prázdnou kabelou a prozpěvovala si. Její hruď byla prosta vší tísně, důkaz, že obraz lásky byl utkán jen na povrchu. Neměla pražádný strach před novými útoky, byl přece bílý den, a i kdyby nebyl, šla by jim vstříc s klidnou jistotou, že se ubrání. Ostatně, byla dosti bláhová, že o možnostech dalších komplikací vůbec nepřemýšlela.

Spatřila lajtnanta již z dálky, jak chodí sem tam po dvoře bez kabátu a ve vyšívaných trepkách, jako by něco hledal nebo jako by se nekřesťansky nudil. Zavolala na něho trubkou dlaní: „Haló! Pavle, haló!“ Přidala do kroku. Utíkala.

Ale Pavel! Ohlédl se, přes tvář mu přeletěl mráček nespokojenosti, usmál se, byl to však spíš jen úšklebek, pozvedl ruku, zasalutoval k nepokryté hlavě, malounko zaváhal – a odplížil se domů. Štěpka se přímo zajíkla zklamáním, okamžitě pochopila. Byl to taktický únik před ní!

Nyní se v ní ovšem vzbouřila všechna její kiliánovská zpupnost. Tak ty tak? Ty o mne tedy už nestojíš? A co v neděli, tvé něžnosti a vzdechy, hlazení a objímání? Později se jí místo hněvu otevřela v srdci malá bolestná ranka, uražená ješitnost zhnisala v sentimentální lež, zatím tu však Štěpka stála s nasupeným obočím a se zlobně se blýskajícíma očima. Dítě v ní si ihned vytvořilo primitivní vysvětlení: „To proto, že jsem mu tak namlela! Má na mne vztek. Dobře, hošíčku, jen se vztekej!“ Vejce jí přinesl Jan, byl k ní pozoruhodně vlídný, vypadal skoro zádumčivě. Také byl jednou trochu zajímavý. Štěpka odcházela z Vejrychovska s nosem do výšky, se vzpurně vystrčenou bradou. Ani se neohlédla. Příště už nebude do statku tak pospíchat.

Splnila, co si předsevzala. Nešla k Malinovům celý týden. Pak ji vztek přešel, pustila své urážky z hlavy. Vypravila se tam, jako by se bylo nic nestalo, celou cestu si poskakovala na jedné noze, byla ochotna k usmíření, k novému kočkování, plna zvědavosti, jak se ten protivný, nadutý kluk bude tvářit, jestli si už také to pitomé hněvání rozmyslil. Když tam doskákala, shledala s úžasem, že zas jednou přišla pozdě. Pavel již na Vejrychovsku nebyl.

Lajtnant Malina použil několika málo dnů své vojenské dovolené k tomu, aby v sobě vypěstoval opovržení k starému selskému domovu. V pátek přijel, v sobotu a v neděli byl ještě zaměstnán Štěpkou, v úterý byl již tak přesycen, že by byl odtud nejraději utekl. Nemohl se už ani podívat na hnojiště, kde vytrvale hrabaly a kdákaly slepice, na umouněnou Mandu, která kudy chodila, nadšeně ječela nemožné odrhovačky, na němého, který ustavičně posunkoval a krákoral jako vrána. Jak nudný je ten selský den, jak bezedný a jak zoufalý!

Vždy časně ráno odcházeli otec s bratrem do práce a jeho zanechávali doma pustému lenošení. Nikde žádné vzrušení, nikde žádný lesk! Stýskalo se mu po hrubých vojenských šprýmech, po bouřlivém veselí pitek. Místo toho denně tentýž obraz: lhostejné obláčky kouře, vystupující ze dvou dýmek, škrábání za ušima, dusot neklidných kopyt v chlévě, drzé chrochtání vepře. Co doma? Nikdo v něm neviděl vyšší bytost z lepšího světa, jeho příběhům naslouchali sotva na půl ucha, místo obdivu se setkával s posměšnými grimasami, místo chvály vnímal neustále na sebe upřený, vyčítavý nebo tázavý otcův pohled. Prostě ho neuznávali, nechápali. Snad dokonce od něho nečekali, že si navlékne Janovy zahnojené holínky, chopí se biče, usedne na kozlík žebřiňáku a pojede na pole? Proč sem vůbec jezdil? Vždyť tu nemá vůbec co pohledávat!

Epizoda se Štěpkou mu dobré nálady zrovna nepřidala. Zbavila ho chuti pokoušet se o nové maloměstské dobrodružství. Dodatečně si uvědomil, jak je ta holka vlastně nehezká se svou lesklou, červenou pletí a s mastnými vlasy, s vyjevenýma, tupýma očima. Teď se snad dokonce domnívá, že se nad ním může vypínat. Pokořil se před ní. Prosil ji za odpuštění. Zesměšnil se. Vypadal asi po čertech uboze v jetelišti za stodolou, jako nějaká odhozená, nepotřebná věc, jako větrem sražený strašák do zelí! Možná, že si teď na něho ke všemu dělá jisté nároky. Přisvojuje si ho jako seladona, jako obdivovatele. Fuj! Nikdy se s ní už nechce setkat!

Poslední dny Pavlova pobytu na statku jako by byly nabity elektřinou. Nejenže tu oběma sedlákům vadil ten cizí člověk, ten hašteřivý voják, který netrpělivě chodil po sukovité podlaze a nepřetržitě kouřil. Ve vzduchu visela bouře, která nepropukla jen proto, že se neodvolatelně blížil konec lajtnantovy dovolené. A pak přece jenom propukla. Když už byl z obou stran toužebně očekávaný odjezd přede dveřmi, musil se Pavel ještě jednou sebrat a naladit usměvavou tvář, stát se hovorným a pozorným. Proč? Inu, byla tu nepříjemná záležitost menších čestných dloužků, které začaly lajtnantovi v garnizóně přerůstat přes hlavu. Trpké přiznání bylo vysloveno v příhodné chvíli, když Manda odešla poklidit do chléva. Pavel se tvářil zkroušeně, otec huboval, Jan vyčítal. A to všechno se musilo snést za cenu několika usmolených bankovek, vysázených na stůl, a k tomu bylo nutno přidat sliby, které tak jako tak nebudou splněny.

Odjezd se ani zdaleka nepodobal onomu odjezdu před lety na studie do Jičína. Tenkrát starý Malina věřil, že by to jeho bystrý, nadaný mladší syn mohl na světě někam dotáhnout. Tenkrát ho ještě v otcovské nespravedlnosti cenil výš než staršího, jemuž vlohy chyběly. Dnes choval v srdci sotva ještě nějaké naděje. Předtuchy mu našeptávaly, že bude musit v budoucnosti těžce a tvrdě bojovat, aby byl Janův podíl na statku zachován neztenčený a nezatížený břemenem dluhů. Och, ten rozhazovačný, necitelný bláhovec! Shrábl peníze jako smetí, jako by shraboval do měchuřiny zbytky tabáku rozsypaného po stole! Nikdy již nebude jiný. Vojna ho zkazila. Stavitel Kilián se zmýlil. Bůh ho nevede.

Opět jako tenkrát Franc zapřáhl koně, jenže nikoli do žebřiňáku s plachtou, nýbrž do starého dvorského kočáru.

V silničním prachu podle vozu nešel k martinickému lesu bratr Jan, nýbrž sám Malina. Uvažoval, nebylo-li by záhodno cestou pronést aspoň ještě nějaké ponaučení, nějakou výstrahu. Pak mávl rukou – bylo by to asi docela zbytečné. A právě tak jako tenkrát – Štěpka při Pavlově odjezdu na statku nebyla. Opět se o nějakou hodinu opozdila, snad k svému zármutku, snad k svému štěstí.

Štěpka! Pavel byl pryč. Několik dnů, pro ni tak vzrušujících, bylo definitivně uzavřeno. Teď přišla řada na malou ješitnou ranku v srdci, aby vydala svůj jed. Trvalo mnoho dní, mnoho večerů, než se v její fantazii vybarvil zánovní, svému originálu v ničem nepodobný obraz lajtnanta Maliny. Byl to elegantní, štíhlý a citlivý mladík v slušivém stejnokroji, nesmělý, jak takoví mladíci bývají, roztoužený, jak jen mohou být zamilovaní. S tímto obrazem před očima prožívala nyní Štěpka jakési polibkové scény, tisknutí rukou, dlouhé a plaché pohledy, řídila je podle rozmaru, ladila je do tónin více či méně dojemných. Tak byla snad přece Pavlova snaha, zanechat po sobě v městečku rozbolněné srdce, aspoň částečně korunována úspěchem. Jenže původce o svém díle nic nevěděl.

Ostatně začala brzy všednost běžících chvil své zhoubné tažení proti snovému obrazu lajtnanta Maliny. Spředené idyly se stávaly pouhými vzpomínkami na vzpomínky. Kostel a ruční práce, povinné návštěvy a přijímání nudných hostí, žvásty s dívkami stejného věku a stejného společenského postavení na korze, cestou na nákupy, všechny ty každodenní úkony sešněrovaly opět na rukou i na nohou ovečku, bloudící v květnatých luzích snů.

V Kiliánově činžáku míjela hodina za hodinou, jak je odbíjely neúnavné opakovačky na radniční věži, týden za týdnem, měsíc za měsícem. Stavitel se ráno probouzel a dům byl již ze všech stran obklíčen zedníky. Anna se do pozdního večera věnovala svým povinnostem hospodyně a význačné měšťky, mandl hřměl nad hlavou, za plechovým orlem opět štěbetali vrabci. Traklová drhla podlahu se zaťatými zuby, Lojzík na stoličce u dveří zlobně svítil očima a páchl. Lidé, kteří se proplétali ulicí, míříce na náměstí, vypadali z okna jako pidimužíci. Štěpčina brada padala na lokty, oči se přivíraly, to se to klímalo, propadalo do snů, barvy bavlnek se pletly, maminka hubovala.

V září přijel do Jilemnice taneční mistr. Byl chudý jako kostelní myš a právě tak olezlý, byl to však opravdový taneční mistr. Když byl pochodil dům od domu, klepal tu, zaklepal onde, bylo mu milostivě dovoleno, aby v městě uspořádal taneční hodiny. U stavitelů rozhodli, že Štěpka má už také patřičná léta, aby mohla být oficiálně představena jilemnické mužské společnosti, a tak byl předčasně upečený pecen konečně se vší okázalostí předložen – prozatím k obhlédnutí. Aby nebyl pokoutně ochutnán, k tomu zde byly pichlavé, ostražité oči Anny Kiliánové.

</section>

<section>

## _16_

Statná, přespříliš vyvinutá Štěpka nevypadala v lehkých tanečních šatech ani trochu jímavě. Byl tu do očí bijící nesoulad mezi jejím úborem a jejím vzezřením. Ty blahobytné tváře, rudé jako pivoňky a růžový mušelín! Bílá hedvábná stuha v hrubých černých vlasech. Ke všemu převyšovala většinu svých tanečníků o hlavu, jen málokterý se mohl pochlubit tak znamenitým vzrůstem, aby s ní tvořil přiměřenou dvojici. Kde vzít, proboha, honem vhodného tanečníka? Jak známo, junáci nebývají zrovna nadšeni, hledí-li na ně jejich partnerka tuze spatra.

Hostinský Sektor, to byl tak chlapík pro ni, ale o něm se zase zcela jistě nevědělo, nestojí-li na společenském žebříčku o stupeň níž. Potom adjunkt ze zámku, vousatý hranáč, ale ten již měl svou vyvolenou a houževnatě se jí držel, nebylo ani pomyšlení, že by od ní upustil a tančil se Štěpkou, vždyť to byla dceruška samého pana ředitele panství, kynula mu s ní kariéra. Konečně tu byl komisař z hejtmanství, páně stavitelův známý z hospody, ale ten byl ještě mnohem větší nešika v tanci, než byla Štěpka Kiliánová.

Nešika v tanci? Ovšem, to dlužno mít v paměti, již její jičínské pokusy prokázaly, že jí k tanci chybějí vlohy. Neměla ani ponětí o lehkosti a rytmu. Jakžtakž nadřela všechny túry čtverylky a dvořanky, při polce však byla přímo nebezpečná. Běda noze, na kterou rozdováděná Štěpka doskočila! V Jilemnici nebyl takový švec, který by byl dovedl ušít tak dobře stavěnou botu, která by Štěpčiny ubohé rytíře uchránila od následků sloního ušlápnutí.

Snad by byla zasmušile sedávala po boku své přísné a zklamané gardedámy, nebýt toho, že stavitel byl věhlasný muž a měl peníze. Ba ne, ještě něco jiného ji činilo zajímavou, vyhledávanou, svým způsobem žádoucí: dar výmluvnosti. Štěpka měla pozoruhodnou odvahu říci každému všechno rovnou do očí. Odjakživa se ničeho nebála, žádné okolí ji nezkrušovalo. Zatímco se ostatní slečinky jen uchichtávaly, ona se smála na celé kolo, tam kde stydlivě klopily hlavičky, ona řečnila. Mládencům s ní nebylo nudno. Ovšem, její nehorázná přímost nebyla vždycky příjemná, někdy je člověku zatěžko slyšet pravdu, podávanou tak bez obalu, ale konečně – raději jízlivý vtip než žádný, raději veselá hádka než žalostné kňourání. Chlapci, trýznění hořem lásky, kteří u svých vyvolených krasavic jen stísněně mlčeli, ve Štěpčině společnosti nabývali nové odvahy. Svou hlaholivou výřečností a kamarádskou uštěpačností bezděčně probouzela jejich ušlápnuté sebevědomí.

O Štěpce se říkalo: „Není hezká, je nesmyslně veliká a vyspělá, neumí tancovat, ale dobře se baví.“

Anna Kiliánová nebyla s úspěchy své dcery spokojena. Potrpěla si na důstojnost, na umírněné a chladné vystupování, všechna hlučnost a vtíravost jí byla cizí. Hluboce se jí dotýkalo, že Štěpka se do všeho tak dravě a dychtivě žene, že její hlas přehlušuje ostatní, že je tak neslýchaně nezpůsobná. Po návratu z tanečních hodin jí obyčejně trpce vyčítala její nepěkné zvyky a důrazně od ní žádala, aby své chování pozměnila. Někdy, byla-li tato kázání obzvlášť působivá, objevovala se v tanečních hodinách Štěpka zbrusu nová, vážná, korektní, nos nesla vysoko a obdarovala své ctitele jen milostivými úsměvy. Strkali hlavy dohromady, smáli se do hrstí a šeptali si: „Štěpka má dnes svůj vznešený den!“ Už také zvykli jejím náladám, jejím podivným a nepochopitelným proměnám. Ostatně, jaképak přemýšlení, vysvětlení bylo nasnadě: Štěpka prostě hraje divadlo. Její taneční hodiny totiž zapadly do dob, kdy ji potkala také herecká sláva.

Kromě v jiných spolcích byl stavitel Kilián čelnou osobností ve spolku jilemnických divadelních ochotníků „Kolár“. Prý také kdysi s úspěchem vystupoval na jevišti. Nyní si spolek umínil dát na program výpravný kus se spoustou osob a pana Kiliána potřebovali. Věčně jim odříkat nemůže, pravda? Ale kdepak, stavitel Kilián – a divadlo! Měl jiné věci na práci, jiné starosti. Blíží se jarní sezóna, nutno projektovat nové podniky, pak tu jsou ještě zasedání městské rady. Když však nepřestali naléhat, řekl jakoby žertem, aby se jich zbavil: „Copak já, já už nic nedovedu, ať za mne hraje naše Štěpka!“

Zarazili se, pak si uvědomili, že stavitelova dcerka se již kdysi osvědčila, ten nápad nebyl tak špatný. Kromě toho – ženské úlohy byly šmahem bídně obsazovány. Mladé dívky hrála čtyřicetiletá matróna, na role stařen nebylo možno nikoho získat. Opravdu, mohlo by se to s tou žábou zkusit! Požádali ji a ona ovšem neodmítla. Dávné dětské divadlo jí bylo výbornou průpravou. Opět se naskytla příležitost měnit hlas, vzletně deklamovat, dojímat k slzám.

Štěpka dostala úlohu slepé dívky. Bratr vyvrhel, rodiče mrtví, stařičký děd, který si v ničem nevěděl rady, vyvrcholením bylo potrestání hříšníka a jeho obrácení přičiněním nenáročné sestry. Všechno to jako by bylo zvlášť vymyšleno pro citlivá srdce jilemnických dam. Celé hlediště svorně vzlykalo. Nadobro zapomněli, že místo křehké postavičky obětované dívenky se po scéně pohybuje ženský hromotluk s mohutnými lýtky a s dobře vyvinutým hrudníkem, na kterého se zrovna nehodil autorův text o přestálém hladovění a o smrtelné nemoci.

„Bylo to strrašlivě krrásné,“ ujišťovala den nato paní sládková Honcová Annu Kiliánovou, „ale hrrozně smutné! Takové věci by se snad ani neměly hrrát! Celou noc po mně nic nebylo. Oka jsem nezamhouřila. Je to ale odvaha, dělat slepou! Slečinka se pánaboha ani trrochu nebojí?“

Podobné poznámky se nábožné a pověrčivé Anně Kiliánové pranic nelíbily, ale úspěch tu byl, městečko se sjednotilo v názoru, že má Štěpka talent, který by bylo hříchem nechat ležet ladem. Matka byla pobouřena, ale Štěpka měla tentokrát mocného obránce, otce. Stavitel byl na dceru pyšný. Když si jednou něco zamanul, dovedl to provést. Štěpka bude hrát příště divadlo zas!

V tomto ovzduší nových Štěpčiných jevištních triumfů skončily jednoho dne taneční hodiny bálem, na který se v městečku dlouho vzpomínalo. Omládlý a vypasený taneční mistr odjel, vyprovázen vděčnou jilemnickou mládeží, ovšem i s gardedámami, a městečko upadlo v zimní spánek, neboť rohačky byly tenkrát přístupny jen dětem a o lyžích se ještě mnoho nevědělo. Sem tam se pěstovalo bruslení, ale to také nebylo nic pořádného, jelikož rybník patřil pivovaru, a sotva se na něm udělal slušný led, již jej vysekávali a odváželi muži v zástěrách a v beranicích, ozbrojení tlustými palcovými rukavicemi. Lepší bály, sokolský a hasičský, budou až v masopustě. Ještě štěstí, že ochotnický spolek pracoval plnou parou.

Byla nastudována další hra, v níž Štěpka dostala roli mladé kněžny. Celé to drama mělo jen jeden nepříjemný háček, mezi herci nebylo milovníka, který by se byl mohl Štěpce rovnat postavou. Nakonec to dopadlo hrozně komicky, když se roztoužený princ, drobeček, v nejvýš vzrušujícím okamžiku pokoušel dostat od Štěpky divadelní polibek. Obecenstvo však bylo kupodivu poddajné, přizpůsobilo se sugestivní síle děje, nikdo se nezasmál ani v parteru, ani na galerii. Co bylo těžké odpustit v tanečních hodinách, nevadilo na jevišti. Ostatně Štěpčina kněžna byla naprosto dokonalá. Nikdy ještě nespatřilo městečko tolik aristokratické vznešenosti. Hraběnka z Harrachů, která občas jezdila ulicemi v kočáře, na jehož kozlíku seděl jako přišitý našňořený lokaj v lesklém cylindru, byla proti ní docela prostá a všední osoba.

</section>

<section>

## _17_

Každých čtrnáct dní se u Kiliánů v pondělí pralo. Traklová přišla už v neděli dopoledne – obyčejně bez Lojzíka – vysoukala si rukávy, navlekla si přes sváteční šaty záplatovanou zástěru, brala z koše prádlo kus za kusem, v kuchyni je mydlila a namáčela do necek. (Nebyl by to ani dům stavěný Kiliánem, kdyby v něm bylo pamatováno na prádelnu.) Před polednem bylo vše hotovo. Traklová svlekla zástěru a otřela si čelo, mírně ovlhlé potem:

„Tak ráno před půl sedmou,“ hlásila jako obvykle. Dnes byla nějaká nesvá, přepadlá, pod očima měla fialové kruhy. Jistě to nebylo únavou, tahle práce byla přece pouhou hračkou proti dření, kterému přivykla.

V pondělí, když byl stavitel už dávno z domu, podotkla zamračená Anna k dceři: „Blíží se osmá a Traklová nejde. Copak že se opozdila o celou hodinu?“ Nebylo to nic příjemného, při pradlenině důkladnosti to znamenalo, že nastane noc, než bude prádlo na půdě pověšeno.

O chvíli později přiběhl udýchaný Lojzík se vzkazem, že maminka dnes nepřijde. Stůně, musila zůstat v posteli. Rozhlížel se, přešlapoval. Nikdy se mu od Kiliánů nechtělo. Blahobyt ho oslňoval. Byl pořád ještě tak vlezlý a nepříjemný, ač mu bylo už skoro třináct let. Marně ho ve škole učili slušnému chování. Svá žádostivá ústa ovládl, ale chtivé a zvídavé pohledy ovládnout neuměl. Ze šilhavých očí mu svítila závist, zlomyslnost a pokrytectví. Krásy nenabyl. Průsvitné bledé tváře, hrubé černé pačesy, kolíbavá chůze jako před lety vzbuzovaly soucit, promíšený štítivostí.

Anna Kiliánová měla pramálo porozumění pro bolesti chudáků. Posluhovačka tu byla proto, aby pracovala, a ne aby se jako nějaká dáma válela v posteli. Svraštila své tvrdé selské čelo. Ať si tedy jen Lojzík běží domů a mamince vyřídí, aby se brzy vystonala. Hlas byl uražený a břitký. Co nyní s prádlem? Dopadlo to tak, že se Štěpka opásala zástěrou a dala se s divokou vášnivostí do praní sama. Nenamítala pranic proti tělesné námaze. Naopak, spíš ji to bavilo. Drhla a zpívala si hrozné odrhovačky jako opravdová služka, až ji matka musila okřiknout. Copak se tohle sluší na vzorně vychovanou dívku z dobré rodiny?

Stavitel zůstal překvapením stát u dveří, když v poledne spatřil dceru u necek. Anna mu to vysvětlila po svém: „Traklové se asi moc dobře daří. Už se nepotřebuje dřít s cizím prádlem. Ráčí ležet v posteli.“

„To jí asi musí být hodně zle,“ usoudil spravedlivý Kilián. Jeho názor však nebyl vzat na vědomí. V takových věcech se mužští nevyznají.

Večer, při blikavém světle lucerny, Štěpka věšela na půdě prádlo a matka jí pomáhala tahat mokré kusy z nůše. V té době se sešel v hospodě „U božího oka“ stavitel Kilián se starým doktorem Blodkem.

„Pradlena Traklová nám stůně,“ řekl lékař jen tak mimochodem, „má prudký zápal plic. Nevím, nevím, jestli se z toho dostane!“

„Tak?“ podivil se Kilián. Více se o tom nemluvilo.

Traklová se z toho nedostala. Zemřela v pátek v noci. V sobotu časně ráno se rozklinkal umíráček na vavřinecké věži a neuvěřitelná zpráva letěla od úst k ústům. Najednou bylo městečko plné soucitu, který za nebožčina života jaksi spal. Stará historie jejího pádu a otcovského prokletí znovu ožila. Pekař, který bezděky dostál slovu a až do její smrti se k sestře nehlásil, byl přísně odsuzován i těmi, kteří mu dříve stranili. Bývalí zaměstnavatelé Traklové se teď pokládali tak trochu za její dobrodince. Neumožňovali jí snad holé živobytí, zatímco se bohatí příbuzní o ni a o její dítě vůbec nestarali? Nedávali jí ve svých domácnostech práci jen z pouhé útrpnosti?

Pohřeb se konal v pondělí odpoledne. Za rakví kráčel vyjevený Lojzík po boku hokyně Rubešky. Pekařova rodina byla velmi četně zastoupena, jako by se touto křížovou cestou před zrakem zvědavého obecenstva chtěla s mrtvou vyrovnat. Ve tvářích několika dam, u nichž kdysi Traklová myla a prala, byla vepsána trapná nejistota, mají-li se chovat jako na pohřbu sestry váženého radního nebo bezvýznamné posluhovačky. Veřejnost však, kupodivu, začala opět s pekařem sympatizovat.

Anna Kiliánová na pohřeb nešla, zdálo se jí to poněkud společensky přepjaté, aby však dokázala, že má porozumění pro chudý lid, poslala Štěpku. Tentokrát se její polovičaté řešení neosvědčilo. Štěpka brala tragický osud Traklové příliš vážně. Kromě Lojzíka snad jen ona jediná na pohřbu pro mrtvou upřímně truchlila. Jejímu vznětlivému srdci se jevila tato krutá smrt v celé nahé hrůze: být mrtev, mrtev po životě tak strašlivě žebráckém! Poněvadž nebyla zvyklá nechávat si své myšlenky pro sebe, hovořila o křivdě spáchané na Traklové způsobem budícím všeobecné pohoršení. Tlustý pekař s mohutným týlem, který se nad hrobem skláněl jako zdrcený pozůstalý, ji svrchovaně rozčiloval. Byla tak neopatrná, že se ani nesnažila své výrazy tlumit.

„Ale on ji přece nezabil, Štěpánko,“ bránila v radním svou měšťanskou vrstvu vychrtlá Božka Karbanová.

„Hodit ho do jámy za ní,“ navrhovala Štěpka, „ten by se hrabal, ten by kvičel!“

„Když ona Traklová – nu, přece to víš!“ koktala Božka, snažíc se tak upozornit na pradlenin poklesek, slova jí však nešla od úst, byla příliš dobře vychována, aby byla schopna pojmenovat takové neslušné věci.

„Co vím?“ přela se rozohněná Štěpka. „Že měla toho svého vojáka ráda? Copak je to nějaký hřích, za který by se mělo až do smrti trpět?“

Ne, Štěpka se pranic neostýchala. Troufala si, jen co je pravda! Kolemstojící nastavovali uši. Ústa se pohrdavě křivila. Štěpčiny výroky byly pečlivě zaznamenávány do paměti. Zde se vil věnec příštích radostí pro jilemnické klepny. Ještě cestou ze hřbitova se Jan Ev. Trakl všechno doví.

Lojzík žalostně naříkal. Štěpka neodolala, protlačila se až k němu a přitiskla ho na svá prsa:

„Lojzíčku, neplač – maminka je v nebi!“

Jiné útěchy mu poskytnout nedovedla, její objetí mělo však zázračný výsledek. Lojzík oněměl poctou, jíž se mu veřejně dostalo, a přestal vzlykat. Kdosi se podivil, kdosi snad byl dokonce dojat, někde se potichu reptalo. Zástup se zavlnil. Co se děje? Ale, co – to Štěpka Kiliánová hraje u hrobu divadlo! A Štěpka neviděla, neslyšela, máčela chlapcovu šišatou hlavu upřímnými slzami soucitu.

Při večeři blýskala Anna Kiliánová zlobně očima, stavitel si rozpačitě popískával a upřeně se díval na ornament na zdi za Štěpčinou hlavou. Anna pokynula a on promluvil s předstíranou přísností: „Tvé chování na hřbitově, Štěpko, bylo hrozně nerozumné. Musíš se přece umět také trochu ovládat. Vždycky si pomysli, co tomu řeknou lidé. Kdyby sis to byla uvědomila, nebyla bys tam tropila takové scény!“

„Já vím,“ připouštěla Štěpka, zakusujíc se s chutí do svého krajíce, myslila však na něco jiného. Představovala si, že ona sama je matkou dítěte, narozeného z nedovolené lásky, že ona sama je v opovržení a že na své dítě pracuje do úpadu až do smrti. Její srdce se vzdýmalo sladkou vlnou vášnivě chápaného mateřství.

Zatím Lojzík, příčina jejího pobouření a rozcitlivění, seděl s rozpálenýma ušima za pekařovým stolem, na téže lavici jako ostatní pekařovy děti, a radní Jan Ev. Trakl ho povzbuzoval k píli a k vděčnosti:

„Teď, když je tvá matka mrtva, jsem ochoten se o tebe postarat. Jsem přece tvůj vlastní strýc! Hleď, aby ses ve škole dobře učil, abys mi nedělal ostudu!“

Potřeštěná Štěpka Kiliánová si později namlouvala, že by byl pekař sotva o Lojzíka projevil zájem, nebýt skandálu, který na hřbitově způsobila. Patrně se mýlila, poněvadž se nedalo dost dobře srovnat s Traklovým postavením městského hodnostáře, aby byl chlapec vychováván na obecní útraty. Její vystoupení mělo docela jiný výsledek: od onoho neblahého dne se stal Jan Ev. Trakl v městské radě úhlavním nepřítelem stavitele Kiliána.

</section>

<section>

## _18_

Štěpce jde na devatenáctý rok. Kam vkročí, všude je jí plno, na náměstí, v krámech, ba i v kostele. Ústa jí neustále drnčí, až uši zaléhají, její smích rachotí jako vůz plný štěrku. Kroutí se v bocích, rozkládá rukama, snad sebou ty ruce cukají, když Štěpka spí. A k tomu ty její bláznivé šaty a klobouky! Můj ty Bože! Už se nadobro vysmekla z rukou modlářské matky a otce, který ji příliš zbožňuje a všechno jí odpouští. Nedá si mluvit do svých věcí, cpe se dopředu, je dravá, hubatá, nezpůsobná. Vyrostla v ní městečku figura, jakých tu ještě nebylo. Dobrá pro pošklebky, pro obveselení zlomyslných lidí.

Cože to řekla Štěpka v neděli na korze? Slyšte! Slyšte! Och, bylo to něco tak nehorázného, že to lze před dětmi jen šeptat. Ta už natropila ostudy s tím svým ostře nabroušeným jazykem! Nedá si práci s hledáním výrazů, ani ji nenapadne nepěkné věci slušně zaobalovat. Ovšem, jen někdy. Jindy zas u ní nabude vrchu její divadelnost a potom dovede s člověkem porozprávět jako skutečná dáma. Když se to tak vezme, je to s ní pak ještě mnohem horší, protože se nad každým hrozně nadnáší. Nemůže se říci, že by měla nějakou úctu k šedinám!

Velkopanská, nade všemi povznesená Štěpka s pyšně vystrčenou bradou! Potrhlá Štěpka, která se dovede dát na náměstí do klusu v hedvábných šatech, vysoukaných nad kotníky, a vyřídit si nějakou rozepři s pány pořádným štulcem do zad! Postižený se jen prohnul! Nebo pávice se šlepem, s kokrhelem na vršku hlavy, se domnívá, že způsobí rozruch svými načechranými účesy! Vychloubá se svými selskými zkušenostmi víc, než se sluší. Najednou všemu rozumí, všechno ji zajímá, do všeho strká nos, opravdu rozum nad tím člověku zůstává stát, co si ta holka troufá vyslovit. Mužští by se styděli, takové řeči o kravách a o prasatech, o páření a o telení. Proč se chlubit takovými nestydatostmi? Sprostý původ se nakonec přece jen nezapře, tak je to. Ano, paní, tak je to.

Podivná osoba, tahle Štěpka, někdy tak nadutá, jindy zas jako by v sobě neměla špetku hrdosti. Po smrti Traklové si u Kiliánů novou posluhovačku nevzali. Proč? Prý se slečinka rozhodla, že všechnu těžkou práci doma obstará sama. Třesky plesky, víme, co v tom vězí – hladovost, nic jiného. Taková rodina! Takové peníze! A nedopřejí chudému člověku ani kus toho výdělku. A co Štěpka? Místo co by o té špinavé stránce kiliánovské povahy pomlčela, ještě se s tím vychloubá, jak prý posledně drhla podlahu, až třísky lítaly, jak jí při mandlování vyletěl válec, málem že jí nespadl na nohu. Aby ti tak na tu nohu sletěl! Abys zchromla!

Nebylo to hrozně k smíchu minulý čtvrtek? Páni od ochotníků se radili o příštím divadle, toť se ví, Štěpka musila být při tom, štěbetala a hlučela, ani trochu se netáhla zpátky, a tu najednou jede po náměstí dvorský čeledín s prázdnou fůrou. Štěpka hned s pokřikem za ním, Franc cení tesáky, Štěpka posunkuje a chechtá se, až se za boky popadá. Moc krásná podívaná! Pak s ním šla podle vozu jako s nějakým kamarádem až dolů, na roh Dolení ulice. Ještě div, že si na ten hnojný vůz nesedla! Když se vrátila na náměstí, chtěla pánům vysvětlovat, jak se s němým dohovořívá, dokonce se vyjádřila, ta husa jedna, že by s nimi byla mnohem lepší zábava, kdyby si dohromady jen ukazovali!

Jedenatřicátého ledna zemřel podivnou smrtí arcivévoda Rudolf, příští mocnář, v mladém ještě věku. To byla událost pro Štěpku Kiliánovou! Ta romantická osoba se snad tenkrát učila všem novinám nazpaměť! Ovšem, že v tom byla láska. A jeho nešťastná paní? Sebevražda milenců, či snad vražda? Každý den měla Štěpka jiné zprávy. Každý den jiné, divoké dohady. Městečko také žilo jen tou tajemnou tragédií, nikdo o tom však nemluvil tak veřejně a tak nezakrytě jako ona. Nikdo s tím nebyl tak protivný. Bylo to až podezřelé, že pořád jen přemílala totéž. Snad se jí o tom i zdálo. Inu, když taková holka na nic jiného nemyslí, nic jiného nemá v hlavě než milence a milování! Co to znamená? Co jiného, ráda by získala obojí. Dokonce se stalo, že ji jeden moudrý a opatrný pán napomenul. Kdo to byl? Říká se, že sám pan komisař z hejtmanství, ale možná také jen kancelista. Slečno, váš zájem je, možno říci, frivolní. Frivolní – propánakrále, co to vlastně znamená? Ale mlčte a nepřerušujte mě! Slečno, pomněte, že tu jde o neštěstí císařské rodiny! Lidé vás slyší a lidé vás soudí. Vaše povídačky by mohly nepříjemně zaujmout i odpovědná místa! Ano, tak to řekl. A Štěpka? Och, ta byla pak několik dnů zaražená a nesvá, jakpak by ne, taková výstraha, ale potom jí, to se rozumí, zase otrnulo.

Shovívavě usuzovali, že tu dívčinu není ještě možná brát příliš vážně. Tuze rychle vyspěla, neví, kam se má vlastně zařadit, jestli mezi mladé nebo mezi starší. Tady nesmí být člověk přísný, musí trochu počkat, až se to v takovém mláděti ustálí. Nejsme všichni stejní. Ale ten názor také není tak docela správný, cožpak je jí čtrnáct let? Chválabohu čtrnáct pryč, dávno pryč! Prosím vás, je to snad první případ, kdy v tak zběsile se vyvíjejícím těle zůstane rozum trochu zpátky? Je to v podstatě ještě dítě, to je to celé. Dítě? Pěkné dítě! Paní notářová Líbková ji hájívala ze všech nejvíc. Ta hodná, dobrosrdečná dáma! Však jí Štěpka dala za vyučenou. Teď ji už nehájí, má jí dost, má jí až po krk. Ráda si popovídala s mladými děvčaty, však je sama ještě mladá, ač je už řadu let provdána. Zvala k sobě i Štěpku Kiliánovou. Ale Štěpka, ta si myslila, když přítelkyně, tak přítelkyně. Hovořilo se o mužích a o vdávání a Štěpka ještě před jinými dvěma žábami prohlásila, že by raději volila smrt, než by si vzala takového tlustého, lysého chlapíka, jako je notář. Fuj, vypadá jako ropucha – tak to řekla. A ještě prý nějaké podrobnosti, hanba mluvit. Notářka zbledla, krve by se v ní byl nedořezal, tohle přece jen nečekala. Každá jiná na jejím místě by tu hubatou holku byla v tu chvíli vyhodila. Ona to s ní vydržela až do konce, ač vzteky zatínala zuby. Víckrát o ní nechce ani slyšet.

Babky v kostele ledacos nadhodily matce Kiliánové, ale zasmušilé Anně se nedostávalo odvahy, aby dceři řádně vyčinila. Radívala se o tom s mužem, ten však jen mlčky poslouchal, poulil oči, hryzl si knír. Myslil si asi, že je už na vychovávání trochu pozdě, když už jednou pustili otěže z rukou, že se nedá nic dělat. Kdoví, snad v duchu litoval, že kdysi dceru doporučil ochotnickému spolku. Jenom tím zpropadeným divadlem nabyla takové neslýchané sebejistoty.

Čím víc se Štěpka stávala slečnou na vdávání, tím častěji bylo lze pozorovat, jak se úsudky o ní podstatně rozcházejí. Jeden hlas pravil: „Je nevkusná, je hrubá, je hloupá – raději s ní nic nemít!“ Druhý poučoval svá mláďata: „Jen se podívejte na tu Kiliánovou, jak se nese, jak se dovede uplatnit, jakou umí dělat dámu, učte se od ní!“ A tento dvojí názor šel se Štěpkou až do konce jejího života. Vysmívali se jí a obdivovali se jí. To, co ji přenášelo přes posměch i chválu, přes občasné úspěchy i přes její poměrnou životní smůlu, byla její kiliánovská dravost, malinovská houževnatost. Tmelem bylo dobré a soucitné srdce – to jí opravdu nikdo nemohl upřít.

</section>

<section>

## _19_

Štěpka prožívala své mládí v dobách, kdy známosti trvaly sedm, ba i dvanáct let. Zelený kvartán se zamiloval a teprve bradatý pán v zajištěném postavení se se svou láskou ženil. Její bývalé spolužačky se večer co večer vláčely po korze se svými budoucími ženichy, v bálech se s nimi zadávaly na všechny tance, nosily v medailónech jejich kadeře a miniaturní podobizny – až na Božku Karbanovou. Tato vytáhlá, cudná dívka s proláklými tvářemi, jíž scházely všechny půvaby, neměla ani ženicha, ani obdivovatele. Avšak žel, Štěpka Kiliánová se také nemohla pochlubit žádnou vážnou známostí. Byla jilemnickými mladými muži hojně obletována, bavila se, řehtala se v jejich společnosti, jenže žádný kapr, ba ani mřenka z tohoto rybníka se nechtěla pevně zakousnout do nastražené udice. O nikom z těch nadějných mládenců nemohla ani v skrytu svého srdce použít sladkého přisvojovacího zájmena. A přece v městečku nebylo druhé mladé dívky, která by byla tak živelně toužila po vdavkách jako ona.

U soudu byl tehdy nakrátko zaměstnán úředník, vyznačující se zlomyslností, která u něho byla přímo nevyléčitelnou chorobou. Zlomyslnost byla jeho jediným potěšením. Nedovedl promluvit, aniž jeho hlas nezněl jízlivě, nedovedl se zmínit o svém bližním, aby z jeho slov nečišela uštěpačnost. Každého přezíral, pro každého měl připraven inteligentní, dobře šitý vtip. Byl lstivý, chytrý a nemilosrdný. Nosil brýle a pod brýlemi mu jiskřila malá lišácká očka. Měl vyholenou bradu a v ní důlek, záda nahrbená od psaní v kanceláři, chlupaté ruce. Jmenoval se Wurm. Tento Wurm, podivín, všude obávaný člověk, se jednoho dne začal o Štěpku zajímat. Doneslo se to až k sluchu stavitele Kiliána. Nezdálo se, že by mu byl pouhý úředník zvlášť výhodnou partií, ale Štěpka dosud nikoho neměla, a tak byla i tato hubená kořist přece jakousi kořistí. Zlomyslný mužík byl pokládán za ženicha.

Před Štěpkou jako by byl svou zlomyslnost skrýval. Hledíval na ni rozumným pohledem, neustále ji zpod brýlí zkoumal svýma zpytavýma očima, zamýšlel se nad jejími nezpůsoby, vyzvídal na ní, ponoukal ji k nerozvážnostem, nedal však ani brvou najevo, že by mu snad byla k smíchu nebo že trne nad její do nebe volající hloupostí. Městečko doufalo, že zlomyslník uspořádal na hřmotnou amazonku podařený hon, že kolem ní zatahuje sítě jen proto, aby do ní v pravou chvíli, až bude nejbezbrannější, ponořil ohyzdný chrup své vtipnosti. Těšili se, že se konečně jednoho dne Štěpce vysměje, že jí poví, co si o ní doopravdy myslí, a to že pak pro ni bude znamenitým ponaučením. Všichni, kdož byli nějak dotčeni dívčinou neukázněností, jejími neslušnostmi, její pýchou, nemohli se této vytoužené chvíle dočkat – a také se jí nedočkali.

Kdykoli se objevila na korze, Wurmovi mizel z koutků úst rys unaveného pohrdání, naladil obřadnou, vážnou tvář, beze slova opustil společnost, kterou dosud bavil, a pustil se za Štěpkou. Chodili spolu po náměstí nahoru dolů, on mluvil velmi málo nebo také nic, jen tu a tam něco podotkl, opět se na ni zadíval, opět se nad něčím zamyslil, a Štěpka hovořila, hovořila, hovořila. Roztávala před mužem, který jí naslouchal a který ji nenapomínal. Hrála divadlo jen pro něho. Byla nevázanou holčičkou, jezdila bláznivě na své selské kobyle, ale vzápětí nato odpovídala s milostivým úsměvem veliké dámy na pozdravy zprava zleva. Nesla se jako bohyně, vzpřímená, důstojná, a najednou se drsně rozchechtala a pronesla slovo, jaké se obyčejně z dívčích úst neslýchává.

Stavitel Kilián už dovedl také slabikovat tu příjemnou a současně nepříjemnou větu: „Tak naše Štěpka má už také svého ženicha – kdypak se asi vysloví?“

Avšak Wurm se nevyslovil nikdy. Jednoho dne přišla Štěpka na náměstí, uštěpačník ji zdvořile, zvolna a bez úsměvu pozdravil, ale nepřipojil se k ní. Ohromilo ji to, plaše a polekaně se na něho zadívala, její zorničky se zúžily, trochu se zajíkla, když na ten chladný pozdrav odpovídala. V této chvíli snad poprvé pochopila, že jí uklouzlo něco, co dosud pevně držela ve svých silných rukou a co již nikdy se nedá polapit.

Soudní úředník Wurm se již nikdy na korze k Štěpce nepřipojil. Nyní se tedy od něho očekávalo, že ji vydá veřejnosti napospas, že svým jedovatým způsobem rozhlásí výsledky svého pozorování. On se však ani slůvkem před nikým nezmínil o svých důvodech ani o svých rozhodnutích. V jeho zvycích, v jeho chování, v jeho ironickém výraze se pranic nezměnilo, všechno bylo jako dřív, jenom Štěpky Kiliánové si už přestal všímat.

Byla mu snad nějaký čas dobrá jen pro zábavu? Měl s ní nějaké vážné úmysly a upustil od nich, když se byl přesvědčil o jejích nectnostech? Nebo ji snad studoval, jako studuje přírodopisec neznámého živočicha? Buďsi tak či onak, splnil úkol, který si předsevzal, ať již to byl úkol jakýkoli, a nyní zas byla Štěpka volná, zatroleně volná. Známost byla a není. Mohlo se to nazývat známostí i nemohlo. Teď tomu však byl nadobro konec.

Mrzel se stavitel Kilián, který neshledával úřednickou partii dosti výhodnou, mrzel se, možno říci, pod tíhou předtuch. Měl k tomu důvody. Jeho otcovské martyrium se počalo. Wurm byl první ženich, který se ukázal a nezabral. Od té doby se případ několikrát zopakoval. Výsledky byly skoro vždy stejné. Žádný ze zlomyslníkových nástupců nepřekročil práh stavitelova domu.

Štěpka začala chápat, že je jediná, skoro jediná v městečku, které se ve věcech lásky nedaří. Co v tom asi vězí? Je přece zámožná, nemůže se říci, že by byla tak úplně ohyzdná, má dozajista víc talentu než jiné dívky jejího věku. Mezi všedními je méně všední. Co tu tedy, u čerta, je? Snad se jí bojí? Možná, že Štěpka nebyla daleka pravdy. Bylo v ní něco výjimečného, co nebylo v jiných, a toho se právě lekali ti, kteří hledali dobrý, spolehlivý průměr. Co s takovou nezbadatelnou osobou? Jak se přesvědčit, že je uvnitř hořké skořápky uschována ctnost ženské poddajnosti? Jak nabýt jistoty, že se tato rozmarná bytost, zvyklá ovládat, také někdy vzdá své převahy? A pak – jak ji naučit vkusu? Jak se zabezpečit před směšností s takovou ženou? Byla svéhlavá. Měla zvyky, které maloměstská společnost těžce snášela. Kdyby aspoň vydržela v roli dámy! Avšak ona ji hrála, jen když se jí zachtělo, nebylo známo, kdy ji to omrzí, ani jakou masku si nasadí.

Zlomyslníku nebyla k smíchu – to stálo za uváženou. Avšak zlomyslníku také nebyla dost dobrá, a byl to člověk moudrý. Rozluštil hádanku sfingy za celé městečko. Všem dal mlčky vysvětlení. Znělo: „Je zajímavá, talentovaná, ale za mou ženu se nehodí. Já jsem zvláštní muž a jen já bych mohl uzavřít sňatek s tak zvláštní osobou. Vzdal jsem se však toho plánu.“ A když se svého plánu vzdal muž rozumný a nevšední, jak by si byl mohl troufat o něco podobného se pokusit člověk prostřední? Všichni prostřední, kteří se ovšem o sobě domnívali, že jsou moudří, jednali podle tichého příkladu uznávaného mistra výsměchu.

Našel se maličký student inženýrství, chlapík studující už desátý rok, kterého okouzlil jasný svit hvězdy stavitele Kiliána. Kéž by tak mohl s jeho penězi a s jeho pomocí doplout na bludné lodičce svého pozdního mládí do bezpečného přístavu! Tento student byl však tak chatrný, vyžilý a zbabělý, že ztratil odvahu, dřív než se o nové známosti začalo po městečku mluvit. „To budu raději studovat až do smrti,“ chvástal se v kterési hospodě, „než bych koupil podezřelou budoucnost za fůru příštích výprasků!“ Byl to druhý uprchlý uchazeč Štěpky Kiliánové.

Je-li dívce devatenáct let, nemusí se ještě pokládat za starou pannu, ti však, kdo jsou trochu obeznalí ve světě, vědí, že osud zachází s lidmi přečasto velmi poťouchle. Jak kdo začíná, tak obyčejně také končí. Případ, který se udál v květu mládí, dává někdy návod k upotřebení letům příštím, rok kopíruje rok, staropanenství bývá vryto v tvářičce ještě broskvově růžové. Je zde nepostihnutelná příčina, žije, rozvíjí se, nese trpké ovoce.

Lidé říkávají: „To děvče nemá na světě štěstí.“ O Štěpce Kiliánové to neříkali jen proto, že slovo „soucit“ se k ní nikterak nehodilo. Jaké citlivůstkářství, když jde o Štěpku Kiliánovou! A jaké porozumění s Kiliánovými! Ten starý dobrodruh měl více štěstí než rozumu. Hleďte, jak si nahrabal! A ona? Jeho nadutá, modlivá Anna z Vejrychovska? Cožpak je někde psáno, že se musí bohatým dařit i s dospělou dcerou? Nevídáno, ať mají také nějaké trampoty!

Ve vzácných chvílích sdílnosti si stavitel Kilián „U božího oka“ postěžoval, ne však na dceru a na její nerozumné chování, nýbrž na to, že Štěpka není Štěpánem.

</section>

<section>

## _20_

Ráno na svatého Jana Nepomuckého se vypravil Kilián se Štěpkou na Vejrychovsko s gratulací. Anna neměla tak naspěch, šla tam sama téměř se samým večerem.

Blížilo se jedno z oněch líbezných májových stmívání, kdy léto se zdá tak blízké, jako by ani už nikdy neměly přijít mrazivé větry a plískanice. Vánek přinášel od lesa vůni pryskyřice, louky houstly kvítím. Ještě před polednem trochu zapršelo, a tak byla cestička ke dvoru vlhká. Ptáci zpívali, v krůpějích rosy se třpytily poslední paprsky slunce.

Pes několikrát vyštěkl, potom však Annu poznal a lísal se k ní, vrtěl ohonem. Schýlila svou dlouhou, přísnou postavu a pohladila mu srst nelaskavou rukou. Obešla žebřiňák se zablácenými koly, který stál právě přede dveřmi – nejspíš koně byli od něho odpřaženi před malou chvílí. Překročila práh, na němž byly přibity dvě podkovy pro štěstí.

Pod nízkým stropem se válela oblaka modrého kouře, patrně tu otec i syn celé odpoledne pilně dýmali. Sedlák vstal a šel naproti sestře. Byl ve světnici sám.

„Tak tě pěkně vítám!“

Anna mu beze slova podala ruku a silně jí potřásla. Tímto významným potřesením bylo mezi sourozenci vyjádřeno všechno, co se týkalo dnešního svátku. Malina polkl knedlík slin, vysedlý ohryzek mu vyjel nahoru a opět spadl dolů. Díval se na sestru pichlavým, podezíravým pohledem. Anně se zdálo, že jeho oko je pokryto mázdrou nepochopitelného smutku.

„Posaď se,“ řekl unaveným hlasem.

Ostře se na něho zadívala. V šeru jí připadlo, jako by sebou jeho tvář několikrát křečovitě škubla. Co to s ním je? Od jisté doby nebyl již sedlák tím, kým býval. Měl prožloutlý a propadlý obličej, nedbal na sebe. Byl-li dřív málomluvný, teď se z něho stal hotový nemluva. Trápí ho něco? Či je snad nemocen? Anna neměla v úmyslu vyzvídat, ale tuze ráda by byla přišla všem těm věcem na kloub. Na svůj svátek je člověk přece jen náchylnější k sdílnosti než jindy. Neškodilo by, kdyby jí dnes některý z těch dvou samotářů otevřel srdce. Na statku se již delší čas děje něco nedobrého. Například Jan. Je pořád ještě svoboden, ač mu je už skoro sedmadvacet let. V tom věku je pořádný sedlák již dávno ženat a má děti. Celá léta nemá statek hospodyni. Jak to může vypadat s dvěma mužskými, kteří jsou vydáni na milost a nemilost děvečkám? Ovšem, bratrovi se ještě nechce na výměnek, ale Vejrychovsko je přece dost slušné hospodářství, aby se taková věc dala nějak vyřešit.

„Kdepak je Jan?“ zeptala se Anna.

Odpovědi se jí nedostalo, nebylo jí zapotřebí. Ten, o kterém byla právě řeč, otevřel dveře a otíral si na prahu zablácené boty.

„Dobrý večer,“ – pozdravil tetu.

„Dobrý večer – a hodně zdraví a štěstí!“ Nevstala, jen k němu natáhla svou hubenou ruku.

„No, děkuji pěkně,“ a potřásl jí jako prve starý Malina. Návštěvnice si povšimla, že mladíkův hlas zní poněkud melancholicky.

„Snad abys rozsvítil,“ navrhoval starý.

„Co byste rozsvěceli,“ namítala Anna, „i tak se dobře sedí.“

Jan se však přece odšoural ke skříni, na níž stála petrolejová lampa, chvíli se otáčel okolo kamen a čistil cylindr. Sirka vzplanula modravým kmitavým plamínkem.

Malina se rozhovořil o polích, o práci, jak se loni nevydařily brambory, bylo tuze vlhko, spousta toho ve sklepě shnila, ani prasata to nežrala. Pojednou v půli slova přestal, odplivl si.

„Myslí na něco jiného,“ bystře zjišťovala Anna. „A copak dělá Pavel?“ zeptala se namátkou. „Ten už tu dlouho nebyl! Copak ho domů nic netáhne?“

Otec se synem se na sebe podívali, ale žádný neodpověděl.

Anna již chápala. Tak tedy Pavel! Pojednou jí připadlo, že je ve světnici neobvyklé ticho. Utkvěla očima na starodávných hodinách, které tu byly ještě z Krebsových časů. Jejich kyvadlo se nehýbalo. Stály.

„Nejdou již od minulé neděle,“ rozpačitě vysvětloval Jan. „Chystám se do města k hodináři, ale teď máme zrovna moc práce. Také na to není nálada.“

„Vida, nálada na to není! Jistě v tom je Pavel!“ usuzovala Anna. Teď už nesloužil tak daleko, byl posádkou někde na Moravě. Postupoval rychle, byl již dvě léta nadporučíkem. Och, Pavel! Stál asi mnoho peněz, ten Pavel. Kiliánové nebylo tajno, že jilemnickému poštmistrovi jsou z Vejrychovska čas od času donášeny pro Pavla dosti slušné peněžité zásilky. Patrně si ten chlapec žije na velké noze. Dělá za tátovy peníze kavalíra. Flámy, karty, holky a kdovíco ještě. Platí i za druhé. Musí rozhazovat, aby se jim vyrovnal. Možná, že proto ten rychlý postup. Ty úspěchy. Anna se zakabonila. To by byly drahé úspěchy! Milovala statek zarytě, jako miluje každý sedlák své hnízdo. Páše-li Pavel něco proti statku, pak je ovšem i jejím nepřítelem. „Ach,“ svitlo jí náhle, „možná, že se jen proto Jan nežení!“

„Hádám, že tu nebyl aspoň čtyři roky,“ zeptala se Anna hezky zpříma. Tohle okolkování nikam nevede. Jaképak tajnůstkářství? Nejsem cizí. Jsem přece teta a sestra. A teď tu sedíme jen sami mezi sebou. Jen ať jdou s pravdou ven!

Sedlák na ní ulpěl mrazivým pohledem. Odkašlal si. Přemýšlel o odpovědi. „Myslím,“ pravil pomalu a zdánlivě klidně, „že tomu tak dávno není.“

„Docela jistě jsem ho už nejmíň čtyři roky neviděla,“ trvala Anna na svém. Byla ochotna se přít. Nedívala se na bratra, nýbrž na Jana. Ten chlapec se jí zřejmě neodvažoval pohlédnout do očí. Najednou měl plno práce u kamen. Harašil tam dřívím, sklapl víko velikého měděnce, nakonec vzal dýmku a vyšel ven.

„Hleď,“ řekl Malina skoro vesele, „tamhle na prádelníku leží jeho poslední fotografie. Máš-li chuť, prohlédni si ji. Je pořád stejný. Pořád stejný mladíček. Toť se ví, až na ty vousy. Víš, že má před sebou kariéru? Kariéru! U pluku je zapsán mezi prvními. Sluší mu to, co říkáš? Kilián se mi tenkrát smál, když jsem ho nechtěl do té kadetky pustit. Byl jsem to ale starý hlupák! Kdopak je větším pánem než takový voják? Začátky jsou ovšem nákladné. Ti lidé tam, abych tak řekl, mezi sebou závodí, každý musí od sebe něco odhodit, aby nezůstal pozadu. Chudák, často jsme ho s Janem litovali! Ale vyhrál to, jen co je pravda. Má se k světu, nemůžeme si naříkat.“ Sedlák kázal stále vzrušeněji. Anně nebylo jasno, mluví-li ironicky, či zda je doopravdy synem tak nadšen. Tváře mu nezvykle planuly, oči zrovna žhnuly. Ne, ne, tomu všemu Anna ani dost málo nedůvěřovala.

Prohlížela si fotografii ve světle petrolejky. Nu, že by to byl opravdu nějaký mladíček, to není. To se tatík asi trochu plete. Mladíčkové nemívají taková vysoká, blysknavá čela a prořidlé vlasy. Navoskovaný knír ho dělá hodně starým, toho mladíčka. Že by byl bratr tak slepý? Zkoumavě se podívala z fotografie na sedláka. Ten však mlčel a jen bouřlivě dýmal, obličej měl zcela neproniknutelný.

„Bratr se docela jistě nemýlí,“ usuzovala stavitelka, „není tak dětinský, aby věřil tomu, co říká. Je to asi jen hrozný, šibeniční způsob žertování.“ Jan se vrátil ze dvorka, kde beztoho neměl co pohledávat, a zřejmě se polekal, když spatřil, že teta třímá v ruce Pavlovu fotografii. Pak se jeho pohled svezl na otce, jako by se ho na něco ptal. Oči starého posupně mlčely. Anna Kiliánová, ostražitá a pečlivá pozorovatelka, obrátila teď podobiznu na rub. Stálo tam: „Oberleutnant Paul Malina, Olmütz, 3. Februar 1890.“ Je to tedy obrázek z letošního roku! A kluk píše po německu. Opět novinka.

„Musíš povážit, že je rakouským důstojníkem,“ vysvětloval Malina sestře. A začal bez přechodu opět mluvit o polích, vyprávěl o tom, že je třeba odprodat asi tři kusy dobytka, prý se nevyplácí je krmit, po mléku a másle není poptávka. Píce je drahá. Fotografie v rukou Anny Kiliánové se malounko chvěla.

„Půjdu,“ řekla po chvíli, když rozhovor byl čím dál trapnější. Vstávala toporně, v páteři cítila mravenčení. Jímala ji tajná hrůza z toho, co se zde dělo. Jen si tedy mlčte, vy dva, mlčte si, vím už dost, vím už víc, než si myslíte! Dojista věděla mnoho, ani zdaleka však nevěděla všechno.

„Doprovodím tě,“ rozhodl se neočekávaně starý Malina, „je tam asi už důkladně tma.“

„Aj, aj, tak tedy přece?“ podivila se Anna jeho dvornosti. Bratr jí jistě nenabídl doprovod jen tak pro nic za nic. Nebyl zvyklý ji vyprovázet. Neprotestovala. Skoro pospíchala, aby už byla ze světnice, aby zadržovaný proud přiznání konečně vytryskl. Nebyla to zvědavost. Byla to žízeň po zlé pravdě. Venku však bylo doopravdy již tma. Na obloze zářily hvězdy.

Chvíli kráčeli mlčky jeden za druhým. Teprve potom, když se blížili k silnici a pěšina se rozšířila v cestu, začal sedlák hovořit tlumeným hlasem.

„Tu fotografii nám Pavel neposlal, on ji s sebou přivezl. Byl u nás před týdnem. Toť se ví, nikde se neukazoval, byl tu jen na skok.“ A pak, po delší přestávce, zatímco Anna skoro nedýchala: „Nechtělo se mi mluvit o tom před Janem. Jan se teď snadno rozhněvá, zmíní-li se mu člověk o tom – klackovi. Má proč, toť se ví. Nač ho dráždit? Život je tak dost těžký. Abys rozuměla – není vyloučeno, že se jednou octneme na mizině. Neslyšela jsi snad už o tom něco zpívat?“

Zavrtěla záporně hlavou. Hrdlo měla stažené úzkostí, při nejlepší vůli by ze sebe nebyla dokázala vyrazit slovo.

„Tak o tom brzy uslyšíš. Takové věci se neutají. Hotové peníze jsou dávno pryč. Vytahal jsem všechno, a ještě to nestačí. Teď – možná – budeme musit dvůr zadlužit, nebudeme-li mu chtít zkazit tu jeho kariéru. Tentokrát to je směnka. Podepsali jsme ji, jinak by musil kvitovat. Prohlásil, že se zastřelí. Možná, že by to byl neudělal – ale co jsme měli dělat?“

Anna Kiliánová kráčela rychle, jako by jí nasadil ostruhy. Bylo jí, jako by jí v zádech seděl neviditelný jezdec. Pryč – pryč – pryč! Cítila, jak se jí krev žene do hlavy. Kolena se jí podlamovala. Stávalo se jí to vždycky v chvíli největšího rozčilení.

„Kdybychom si byli za lepších let něco nenašetřili, leželi bychom již dávno. Anno – tady bývalo opravdu mnoho peněz! Ani nevíš. Snad jsme byli příliš velcí skrblíci a pánbůh nás potrestal. Pavel nás ujišťoval,“ hlas se mu zadrhl, „že se to nebude musit platit, někdo jiný mu prý je také dlužen a do té doby svůj dluh vyrovná. Ale my,“ zašeptal, „já a Jan, mu už nevěříme. On lže. Tolikrát nás už obelhal! Já myslím, že asi tak za tři měsíce to ta olomoucká banka pošle sem na spořitelnu. Tvůj muž to pak dostane do ruky.“ Starý stál a škrabal se v týle, aby zakryl své vzrušení. Několikrát truchlivě zakýval hlavou. Ještě se zahleděl do sestřina obličeje v záři pouliční lucerny, aby se přesvědčil, jak na ni ta zpráva účinkovala, pak se obrátil k odchodu.

Kilián to dostane do ruky! To bylo ze všeho to nejhorší. Muž se to doví! Ne snad, že by byl stavitel s dvorskými na kordy, ale nikdy si dobře nerozuměli. Kilián nemiloval sedláky. Nazýval je neplatiči, tvrdil, že si pro krejcar nechají koleno vrtat. Měl s nimi jakési stavitelské zkušenosti. Pak tu byla ještě nepřeklenutelná propast mezi městským a venkovským člověkem. Och, kéž by to bylo možné před ním utajit! Šlo o hanbu její vlastní rodiny. Kilián bude triumfovat nad mocným kdysi statkem. On šel vzhůru, Vejrychovsko upadalo. To se nemělo nikdy, nikdy stát!

Klopýtla, dívala se na špičky svých obrovských bot, rty se jí pohybovaly, jako by bránila své lidi, lidi ze selského, před celým městečkem. Ano, ovšem, městečko také všechno zví o tom hazardníkovi, o tom mizerném floutkovi v uniformě! Kdyby ho tak teď Anna měla při ruce, kdyby ho tak dostala do svých spárů – –

Když se jednoho srpnového odpoledne, asi za čtvrt roku po nepodařené sváteční gratulaci, Kilián vrátil z města trochu předčasně, a zastaviv se prkenně u dveří, utkvěl na Anně překvapenýma, vyboulenýma očima, věděla, o čem jí bude svým rozvláčným, pedantským způsobem vykládat. Znala ho tak dobře! Byla to pro ni hrozná rána. Pořád čekala, až dopadne, počítala měsíce, počítala týdny, až se konečně přece dočkala.

</section>

<section>

## _21_

Prvního září bylo Štěpce dvacet let. Tenkrát nebylo v městečku zvykem slavit narozeniny, jedinou závažnou událostí v roce byl svátek. Přesto Anna Kiliánová podotkla k dceři už zrána:

„Teď máš na hřbetě dva křížky. Jestlipak už budeš moudřejší?“

Štěpka nehodlala být moudřejší, již delší čas se však obírala tajným plánem, dnešek je nejvhodnějším dnem k jeho uskutečnění! Kartářka! Tolika jilemnickým paním a dívkám již karty báby Hanouskové prozradily osud, proč by jimi pohrdala Štěpka? Ovšem, doma o tom nesmějí vědět, ale to bude docela snadné zařídit, poněvadž Hanousková bydlí až ve Mříčné.

Po obědě, sotva bylo poklizeno a umyto nádobí, nasadila si na hlavu jeden ze svých výstředních klobouků, do ruky vzala deštník s kostěnou rukojetí a hnala se třešňovou alejí vzhůru ke křížku a lesem po silnici ke vsi, co jí nohy stačily. Ve dvě hodiny byla na místě. Měla štěstí, bába byla doma, seděla u kamen, upíjela z bachratého hrnce kávu, na plotně pražila šišky. Ve světnici bylo horko k udušení.

Hanouskové zazářily oči. Slečinka z města, to je vždycky tučné sousto. Zámožný platí líp než chudák, a zámožnému se také lépe vykládá. Co může vypravovat ubohým vesnickým ženským, které si chodí stěžovat jen na svá soužení? Dřina, děti, úmrtí v rodině, nejvýš ještě bohatá nevěsta jako návnada pro ješitného chasníka nebo dědictví v daleké budoucnosti, hezkému děvčeti svatba s nejmilejším chlapcem. Tohle je ale dcera stavitele Kiliána z Jilemnice, kdopak by ji neznal, holka jako tambor, a pořád ještě svobodná, ženich nikde žádný. Počkejme, jak ona je vlastně stará?

Nemusila se ani tuze vyptávat, Štěpka jí to řekla sama: „Víte, mně je zrovna dvacet let. Tak jsem si myslila, že jsem si lepší den k vykládání karet nemohla ani vybrat.“

Hanousková jí ten názor schválila. Slovo dalo slovo. Štěpka se rozhovořila. Narodila se ještě v tom nízkém domku, který pak koupil mladý Herajn, v síni cukrovala hrdlička, v přístavku bydlili Pardusovi. Kočího kluky dnes už ani nezná. Tatínek se těšil, že bude mít syna, v kdekteré rodině tenkrát přicházeli na svět chlapci, prý to tak za války vždycky bývá. Tenkrát byla totiž francouzsko-pruská válka.

Hanousková pokyvovala hlavou, to všechno se jí mohlo docela dobře hodit. Míchala obratně karty. Byly jaksepatří špinavé, ale to už tak musí být, co by si kartářka počala s novými kartami? Štěpka seděla u okna a ovívala se kapesníkem.

„Slečince je horko, nu, můžeme na chvilku otevřít dveře.“ Okna se tak jako tak nedala otvírat, jako u většiny podhorských chalup.

Karty pleskaly. Bába měla docela slušnou stolní pokrývku, bílou, kvítkovanou, bez jediné správky, podlahu vydrhnutou, všude čisto. Potrpěla si na pořádek a mohla si také něco dopřát. Občas si přece jen vydělala nějaký ten krejcar. A když k člověku chodí hosté z města, nemůže to ve světnici vypadat jako v chlévě.

„Tak tady máme skoro samé nízké karty, hleďme, žaludy a zas žaludy! To jsou drobné mrzutosti, nic vážnějšího, slečinko, to bývá v každé kartě. Trochu pomluv, nějaké to hněvání, smutek v rodině, ale nic z blízkých, spíš něco vzdálenějšího. A tuhle kule, vysoké kule, to jsou peníze, mnoho peněz, slečinka je bohatá, bude ještě bohatší. Můj ty bože, to je zlata, to je zlata, až oči přecházejí!“ Bába si starostlivě přemnula čelo.

„Do karty není ani vidět. Ne, ne, to není dobře, tolik kulí! Až se toho lekám, beruško, jako by jí ty peníze neměly přinést štěstí. Nemají dobrý původ, leží na nich nějaká kletba, jsou to asi peníze – nehněvají se – vydřené z chudých lidí. A tady je dům, na tom domě zase kletba, jedno s druhým se váže, pojde z toho ještě mnoho zlého, ale nakonec se všechno v dobré obrátí.“

Štěpka seděla, ani nedutala. Babka po ní střelila očima, rozhodila znovu karty čilou, vrásčitou rukou. „Ještě tu není nic pěkného. Jeden starý pán, jedna stará paní, ale žádný ženich, nikde svatba. Copak to, snad nechce jít slečinka do kláštera? To se na to budeme musit podívat z jiné strany.“

Shrnula karty a odskočila si k plotně obrátit šišky, které se už připalovaly. „Mám v posadě husičku,“ brebentila, „to není ovšem jídlo pro mne, pro chudou ženskou, mám ji na prodej. Kdyby se slečinka doma zmínila, zastavila bych se, až bude vykrmená. Jenom si prohlédla šišky, dávám jen dobré krmení, husička bude samé sádlo!“ Štěpka zavrtěla záporně hlavou. Kiliánovi nekupovali vykrmené husy. Dostávali housata ze statku a vykrmovali si je sami. Byla to Štěpčina práce. Teď neměla ostatně na takové obchodní věci ani pomyšlení.

„Tak abychom si to lépe prohlédli,“ vracela se babka znovu ke kartám, „ale slečinka musí sejmout levou rukou, ta je od srdce, a po jedné kartě do čtyř hromádek, dávala sama hezky do kříže, já se toho nesmím dotknout, dokud není rozloženo. Hned uvidíme, co v tom vězí. Tak tady máme levé rameno, to je všechno, okolo čeho člověk přechází, co ho míjí, co by ho mělo potkat, ale nepotká. Hleďme, slečinka má mnoho známých pánů, tady je zrovna jeden, je to plachý člověk, připojit se bojí, aha, to je obdiv z nízka, ne, to nebude nic pro slečinku. A tady je druhý. Jen maličko, a měli bychom párek, ale tak je to už na světě, něco se semele, ani z toho mraku nebude déšť. Jen žádné strachy, hochů dost, jen pravé lásky tu ještě nebylo.“ Smutně pokývala hlavou. „A teď si prohlídneme druhé rameno. To je všechno, čemu se vyhýbáme, ale stejně nás to nemine, stejně nás to potká, protože nám to je souzeno.“

Objevilo se, že Štěpka o bohatství vůbec nestojí, ale ono se na ni lepí (zatrolené bohatství), nemůže mu uniknout. A hle, už se k ní žene někdo, koho by nejraději odstrčila, ale nejde to, je to blíž a blíž, a tu ji máme, známost, opravdovou známost. Škoda, o osudu této známosti nemůže Hanousková nic konečného říci, karta je neúplná.

„Tak bychom tam snad mohli něco přidat!“ navrhuje Štěpka a dychtivě sahá po hromádce nepoužitých karet.

„Propánakrále, to se nesmí,“ chytá babka Štěpku za ruku, „to by všechno kouzlo zmizelo! Ale podíváme se do paty, tam jsou pěkně rozestaveny všechny příčiny, tam najdeme tu pravou, která nám všechno vysvětlí. Hleďme, hleďme, pán – a opět pán – nic jinak, samé vojsko, ten král, to není ženich, ten nemůže jít v takovém průvodu, třeba je to srdcový král – aha, už to mám, to je bojovný král a okolo něho jeho lid válečný. Slečinka se ve znamení války narodila, všechno, co ji kdy v životě potká, je závislé zas jen na válce. Mohli bychom se o tom přesvědčit, kdybychom sáhli do středu, ale ten, bohužel, nesmíme vyplňovat, tam bilo samo srdce ukřižovaného Spasitele, tam je tajemství a musí tajemstvím zůstat. Ještě tu však máme hlavu, v které se všechno zauzluje, co pata kříže utkala.“

Jenže v poslední hromádce nebylo již nic nového. Bylo tam, co se dalo povídat každé dívce z dobré rodiny. Smrt tam byla také, ovšem, rodiče tu nebudou navěky, jednou se také odeberou k pánu, ale dlouho jich ještě slečinka užije. Byla tam však svatba, docela určitě svatba, nu, zaplať pánbůh, slečinka na ocet nezůstane. Jenom něco tam nebylo, Štěpka marně napínala uši, bába o tom ani nehlesla.

„Nu – a o děťátku není v kartě nic?“ zeptala se kupodivu nesměle.

Bába se zarazila, ale oči jí rychle ožily. „Nu, není tam, zatím tam ještě není, ale to neznamená, že děťátko nebude. Karty všechno najednou neřeknou, řeknou jen to, co se jim právě uzdá, musí se jich, holubičko, zas někdy přijít zeptat. Karty někdy dlouho skrývají, co vědí, jsou, jak bych to řekla, rozmarné. Nesmíme být netrpěliví. Přišla ve vhodný den, ale nikdy před úplňkem, a ne vstávat levou nohou, a na něco hezkého si cestou myslit, ne se kabonit, to karty nemají rády.“

Štěpka zamyšlena položila na roh stolu osm šestáků, ale pak si to rozmyslila, shrnula je zpátky do peněženky a vytáhla stříbrnou zlatku. Bába se rozplývala ponížeností, vyprovázela vzácnou návštěvu na práh dveří.

„Rozumím, rozumím, žádné zdržování před domem, není zapotřebí, aby někdo nepovolaný šel okolo a slečinku se mnou spatřil!“

Štěpka ji však už neposlouchala. Šla, šermovala deštníkem. V duchu si opakovala, co byla právě slyšela. Kletba na penězích, to asi bába narážela na Buluškovy zlaťáky, na děda, který je sesbíral. Kletba na domě? Na jejich domě neleží žádná kletba! Brr! Dohromady se to váže. Možná, že myslila na Vejrychovsko, na černokněžníka a na čertovskou svatbu. A její svatba – také bude. Kdy, to ještě karty neřekly, také o děťátku nevědí zhola nic, ale zato je tu to proroctví o válce. Ve válce se Štěpka narodila, ve válce se provdá. Tak je to. Nu, naštěstí je pořád někde nějaká válka. Angličané a Francouzi válčí v Asii, Italové v Africe, snad to nejsou ty pravé války, ale kdoví, možná, že také platí. Trochu blíž není ovšem zatím nic většího. Opravdu, od jejího narození tu nebylo nic, co by stálo za řeč, mimo obsazení Bosny. Tatínek však tvrdí, že ten mír nebude mít dlouhého trvání. Ať se třeba celý svět zboří, jen když Štěpku potká její šťastná příležitost.

Šla, šla, v lese narazila na mříčenského učitele Pavlíka. Hrozně uctivěji pozdravil, Štěpka se po chvilce obrátila, a hle, on pořád ještě stál uprostřed silnice. Udělala na něho asi náramný dojem. Eh co, takový učitel, ještě k tomu hubený jako tříska, kdyby aspoň učil ve městě! Najednou ji napadlo: že to je ten plachý, obdiv z nízka! Už se to začíná vyplňovat!

Ve věštbě jsou ovšem také mnohé mezery. Ani slova o tom, jak bude její pravý nápadník vypadat, o celém jejím manželství jen velmi chatrná zmínka. Babka jí ovšem slíbila, že příště promluví karty srozumitelněji. Srozumitelněji, toť se ví, Hanousková má chuť na další zlatku. Přesto ji Štěpka poslechne. Přijde, jak jen se jí to bude trochu hodit.

Nepřišla. Zima nebyla vhodná k takovým návštěvám. Celý příští rok si Štěpka na karty ani nevzpomněla, a v roce 1892, v den svatého Bartoloměje, když Jilemnici a její celé okolí postihla průtrž mračen a strašlivá smršť, byla Hanousková zabita na poli střechou, urvanou ze stodoly. Snad měly karty nebohé babky Štěpce ještě mnoho co říci, ale osud nechtěl, aby se to někdy dověděla.

</section>

<section>

## _22_

Za týden po výpravě do Mříčné dostala Štěpka od učitele Pavlíka růžové zamilované psaníčko. Bylo doručeno Anně Kiliánové a ta je právem matky otevřela. Psaní od docela neznámého člověka, to bylo vrcholně neslušné, ve stavitelově rodině z toho bylo velké pobouření. Štěpka na ně nesmí odpovědět. Také na ně neodpověděla. Za čtrnáct dní přišlo nové psaníčko a stihl je stejný osud. Štěpka měla teď jiné starosti, v městečku se začalo mluvit o maškarním plese. Bude prý docela jistě uspořádán v příštím masopustním období.

V Jilemnici pořádali četné věnečky a bály, ale na maškarní ples se ještě nikdy nikdo neodvážil pomyslit. Snad dorůstala mládež výbojnější a odvážnější, než byla předešlá. Jisto je, že mladá diplomacie pracovala vzorně, neboť se jí k tomuto velkorysému podniku podařilo spojit nejen sokoly a hasiče, ale získat pro něj i seriózní Řemeslnickou besedu.

Kolem Vánoc byl projekt pořád ještě v mlhách. Nikdo nevěřil, že se uskuteční. Byly doby, kdy bylo jednání pokládáno za rozbité. Konečně před samou sezónou proskočila pověst, že je ruka v rukávě a že je podnik zabezpečen v celém rozsahu. Zřejmě se radostná zvěst ještě tutlala jen proto, aby pak tím více ohromila.

V lednu se učitel Pavlík zčistajasna oženil s nějakou cizí slečnou. Docela jistě to udělal Štěpce navzdory, mohlo ji však teď něco takového zajímat? Všecka hořela v očekávání příštích neuvěřitelných událostí.

Na nárožích se objevily plakáty, označené jmény zúčastněných spolků. Jeden z nich visel na radnici a byl ručně namalován místním malířem pokojů Plíškem, plakát přepestrý barvami, na kterém nezbytný harlekýn objímal kolombínu a bílý lední medvěd tančil s pohádkovou princeznou. Městečko bylo vzhůru. Debatovalo, smlouvalo se při zamčených dveřích, byla pěstována všemožná tajemství a tajemství bezvadně vyplouvala na povrch. Vědělo se již týdny před plesem, že Hanička správcová půjde za šípkovou růži, že bude mít zelenou sukénku a růžovou halenku, že papírníkova Pepka, ověšena penízky, bude dělat cikánku a hubený písař Kloc od soudu toreadora.

Štěpka rozvažovala nad problémem mnohem obtížnějším, než byly problémy ostatních: co navléci na svou postavu bojovnice? Přemýšlela o markytánce, ale Anna Kiliánová namítla, že by to bylo příliš sprosté. Uvažovala o Španělce, ale bála se, že by se pak nezbytně dostala do páru s nudným písařem. Nakonec si vymohla proti vůli rodiny, že se přestrojí za nejexotičtější masku, jaká se dala představovat, za mouřenínskou princeznu.

To bylo něco pro Štěpku Kiliánovou, hrát roli i při tanci, pitvořit se, mluvit nevázaně a kde s kým si tykat! (Takový byl zákon maškarního plesu.) To bylo něco pro ni, pohybovat se v reji, v němž zábava není zrovna škrobená a kde se na nějaké to přišlápnutí a kopnutí tuze nehledí!

Gardedámám byl tentokrát vykázán pokoj vedle velkého sálu, kterému se říkalo malý sál a kde se obyčejně pořádaly menší zábavy soukromého rázu. Nemohly přece sedět se svými svěřenkami na očích všem tanečníkům, to by bylo brzy po všem tajemství a po všem překvapení.

Ples se vydařil. Hrála celá kapela listonoše Mourka a byla umístěna na jevišti uprostřed kulis divokého pralesa. (Taneční sál byl divadelním sálem ochotnického spolku.) Po stěnách byly rozvěšeny karbidové lampy, takže osvětlení bylo přímo oslňující. Předsedal sám starý purkmistr Berger. Každé vstupující masce byl zahrán tuš.

Štěpka vkročila mezi posledními, jak se sluší na slečnu z honorace. Měla na obličeji černou hedvábnou masku se zlatými třásněmi, vlasy nakudrnaceny jako družička o Božím těle (co ta holka s těmi kudrnami zkusila!) a oblečena byla v černý přiléhavý živůtek (ó ta nestyda!) s jakousi purpurovou pláštěnkou, kolem hrdla měla navlečenu trojitou šňůru perel, samozřejmě nepravých.

V uších se jí kývaly závěsy ve tvaru půlměsíců, dlouhé černé rukavice naznačovaly mouřenínskou pleť, sukni měla pestrou, sešitou z protáhlých kosodélníků v barvě černé, sírově žluté a fialové – její vlastní výmysl, to se rozumí.

Ovšem že zde už byl toreador, hubený a ohnutý, podobný Donu Quijotu, a že se v koutečku skromně usmívala zámecká růže. Byl zde již také maličký profesor s deštníkem, s brýlemi a s bílou hřívou, cukrářská učednice s plátěným kornoutem na vysokém účesu, pak jakási trojice Dlouhý, Široký a Bystrozraký, ne zrovna podařená, několik víl, mnoho květin, mnoho šašků a baletek (ty byly tehda obzvlášť v módě, ač bylo prostě zarážející, s jakou chutí dívenky jindy slušné ukazovaly lýtka v pleťových punčoškách), zkrátka celý ten maškarní dav bez ladu a skladu, neboť styl večera udán nebyl.

Štěpka již promenovala a hlučně se bavila s bradatým námořníkem, když se otevřely dveře a jimi vstoupil čeledín s dlouhým bičem v ruce, zavěšený do obrovské strakaté krávy. To bylo haló po celém shromáždění, když Mourek spustil svou fanfáru a kráva jako v odpověď pozvedla do výše čenich a neobyčejně hlučně zabučela!

Kráva byla dokonalá a naprosto anonymní. Postava ukazovala ovšem na leckoho z městečka, mohl to být právě tak dobře hostinský Sektor jako hřmotný pan adjunkt, ač ten byl již tenkrát dávno ženat, mohlo to být několik jiných mládenců, ale přesně se určit ta figura nedala. Byla provedena v dobrém realistickém pojetí.

Hnědý kabát, bílá vesta a kostkované kalhoty, žluté střevíce s velikými černými mašlemi, na hlavě nastrčena kravská hlava s ohnutými rohy. Na krku měla nízký límeček s fátrmordy, místo kravaty červenou stuhu a na ní byl pověšen vyleštěný plechový zvonec, který dojemně a zádumčivě zvonil, kdykoli se kráva pohnula.

Na čtverylku byla nádherná podívaná, všechny gardedámy se nahrnuly do dveří, aby ji spatřily, i otcové vstali od svých karet a od svých půllitrů, po každé figuře se živě tleskalo. Čeledín byl v téže koloně co kráva, a kráva ustavičně bučela. Aby se neprozradila, nepromluvila do půlnoci jediného lidského slova, na každý dívčí dotaz, na každý ošumělý pánský vtip odpověděla svým dobytčím bú ve všech možných tóninách, bylo to, můj ty bože, komické, tak komické!

Brzy po čtverylce vzala kráva k tanci mouřenínskou princeznu. Kráva sklonila na princeznino rameno svou papírovou hubu a princezna nemohla prostě samým smíchem popadnout dechu, chechtala se, klopýtala, kráva ji k sobě tiskla pevněji a pevněji, z nozder jí sálal horký dech. „Je to snad ten pravý?“ myslila si Štěpka, přešťastná v tomto drsném objetí, okouzlená již jen tím, že ji kráva převyšuje o hlavu. „Je to ten pravý, o kterém se zmínila bába Hanousková?“

Před půlnocí dostoupilo všeobecné rozčilení vrcholu. Nejzvědavější a nejpošetilejší se již nemohli dočkat, až budou všechna ta dobře i špatně skrývaná tajemství odhalena. Našlo se, bohužel, také několik nezpůsobných mladíků, kteří zneužili svého maskování a pivem a likéry si pořídili malou, neškodnou opičku. Ti se bouřlivě dožadovali toho, aby bylo jako půlnoční scéna předvedeno stětí krávy toreadorem. Moudří hlasové s purkmistrem v čele se příkře postavili proti tomuto nápadu. Usuzovali správně, že by se ples mohl tímto způsobem zvrhnout v pouťovou kočičinu. Odmaskování bylo tedy provedeno starým, osvědčeným seriózním způsobem.

Za velikého troubení a vyhrávání se páry představovaly párům. Dobráci dávali najevo pokrytecké překvapení, když se z toreadora vyloupl písař Kloc, z růže slečinka správcová a z mouřenínské princezny purpurová Štěpka Kiliánová, lesknoucí se potem. Potom musela ovšem i kráva sejmout svou papírovou hlavu, a hle – před užaslým shromážděním stál usměvavý, elegantní silák, mladý Skála, Toník Skálů z cihelny, čili jak se mu všeobecně říkalo, Synáček. Jeho čeledín nebyl nikdo jiný než jeho nerozlučný kamarád Xaver, syn starého Xavera Punčocháře z obchodu s pleteným zbožím na rohu náměstí.

Štěpka se matně usmívala, ovívala se svým černým tylovým vějířem a hleděla na mladíka se smutkem v duši. Ne, to není ten pravý! Synáček je pro ni příliš nedostupný. Ten chlapík, nejlepší z nejlepších, který se dvoří všem dívkám najednou, hlavně děvčatům kolem šestnácti let, patří k mladší generaci. Patří právě jim, těm štěbetajícím zeleným žabkám, které se teprve pokoušejí o své první taneční kroky. Och, milý Toník Skálů se narodil aspoň o dva roky později než Štěpka Kiliánová, možná, že dokonce o tři nebo o čtyři. Když ona chodila do tanečních, ten mládeneček ještě v Jičíně studoval, a je přece všeobecně známo, že celé to jeho studování v tercii skončilo. Ne, tak hluboko ještě neklesla, aby chtěla získat za ženicha muže mladšího, než je sama!

Přes to vše užila po půlnoci ještě mnoho zábavy se svým skvělým tanečníkem, který se tak zajímavě proměnil z krávy v mladého bohatýra. Chodila s ním a s maličkým, komickým Věkoslavem Xaverem hezkou chvíli o přestávce promenádou, hovořili vespolek velmi vesele a nenuceně, smáli se hojně, a to právě bylo Štěpce Kiliánové nejvíc po chuti. Pohazovala svou kudrnatou hlavou, obtíženou složitým účesem, komíhala pažemi a tleskala si do dlaní střídavě vpředu a vzadu, jak to dělávaly žačky z měšťanské školy. Nebylo lze zjistit, je-li Štěpka tak dětinská jen z radostného vytržení, z rozpačitosti nebo spíš z koketérie.

Když den nato ukládala svou mouřenínskou slupku v komoře na půdě do staré škatule po klobouku, ruce jí náhle klesly do klína, tesklivě se zadívala dolů na městečko kulatým okénkem. Opírala tvář o drsnou stěnu, bubnovala prsty o požární plech a hluboce vzdychala. Ještě jednou v duchu přepočítávala léta, omyl však, žel, nebyl možný. Zdálo se jí, že už vlastně začíná stárnout.

</section>

<section>

## _23_

Maškarní ples se všeobecně líbil, dokonce se krátkou dobu uvažovalo o tom, zda by se nevyplatilo jej opakovat. To byla ovšem přehnaná a nesmyslná sebedůvěra. Na druhý podobný podnik takového rozsahu nebylo v letošním masopustě již ani pomyšlení. Přece si nebudou děvčata pořizovat nové nákladné masky! Avšak mládež, která maškarním plesem prokázala takovou zdatnost a odvahu, se proto své činnosti nevzdala – naopak – teď se do ní teprve jaksepatří dala. Projevilo se to hned s nastávajícím jarem. Do zkostnatělých mravů devadesátých let jako by byl zavál mladý vítr. Cosi se uvolnilo, cosi okřálo. Byly vymyšleny také zbrusu nové zábavy.

Ty zábavy nebyly vlastně tak zcela nové, byly jen pestřejší a důmyslnější. S prostými výlety do přírody, s oněmi starými rodinnými výlety s lahvemi piva a s pletenci uzenic do obecního lesa, byl nyní spojován vždy nějaký program. Zlatým hřebem tohoto programu se stal ovšem tanec. Všechno úsilí nové mládeže (žel, mládeže z mladší generace, než byla Štěpčina) směřovalo k tomu, aby bylo co nejvíce smíchu. Dokonce nebyli ani tuze vybíraví ve volbě prostředků.

Oficiální pořadatelství se definitivně vysmeklo z rukou usedlých pánů ze Sokola a z Besedy. Také studenti se připojili a jejich přičiněním byl do různých těch večírků — které byly stále častější – a výletů – s nimiž se prostě roztrhl pytel – propašován prvek literární a umělecký.

Výlety byly osnovány s velikým povykem, při každém musila být nějaká hudba. Šlo se z městečka ve zpívajícím houfu. Většinou s sebou vlekli jen trpaslíka Fricka s jeho kolovrátkem, ale i při takovém kolovrátku se dalo dobře tancovat. Hlavním cílem těchto poutí bývala obecní louka na pokraji lesa. Tak dlouho o ni u radních pánů a u starosty žebrali, až ji vyžebrali. Za proudem mládeže, matek a někdy také otců byla tažena kára s proviantem, s jídlem a pitím, ve stínu byl pak rozbit veselý tábor. Tam zpívával Synáček za doprovodu Xaverovy kytary své první kuplety o žíznivé žábě, o politém milenci, o falešných vlasech pana důchodního a o falešném chrupu jeho paní, dokonce i o jakési vrzající posteli. Nebylo to někdy přece jen trochu ostré? Otcové, pokud tu nějací byli, se bouřlivě chechtali, matky se rozpačitě usmívaly, dívenky se cudně pýřily a rozutíkávaly. Och, pak je bylo ovšem nutno usmířit prostičkou hrou na prstýnky nebo něčím podobným. Hrávalo se na zástavy, později i o hubičky, to byly ovšem mravy již důkladně uvolněny.

Studenti, kteří šmahem nosili dlouhé umělecké kštice a na nosech brýle, roznášeli po lese a po pasekách svůj módní světobol, přednášívali drásavé básně v okruhu i mimo kruh rodičů, vystupovali jako recitátoři na pařezy a produkovali se pracně nabytými pivními basy a zamračenými tvářemi. Ještě že bylo ve všech těch mladých lidech u lesa shromážděných dostatek přirozeného veselí, jinak by je byla tato pohřební extempore jen zbytečně zkrušovala a připravovala o náladu.

Jednou nebo dvakrát za léto pořádali výlet ve větším měřítku. Tehdy byla nad úvozovou cestou před loukou postavena opravdová slavobrána z bidel a z chvoje s nápisem: _Vítejte nám!_ Do trávníku natloukli lavičky a provizorní stoly, z pivovaru přivlekli piva hned plný sud. Fricek se svým flašinetem již nestačil, z městečka se táhlo s valnou částí Mourkovy kapely. Tyhle nákladné slavnosti lezly ovšem – sakulente – do peněz, ale co naplat, když dcerušky měly víc naděje získat trvalého nápadníka a když se to všeobecně líbilo pro hojnost všemožné zábavy i pusté psiny. Chudí kluci šplhali na nejvyšší smrček, okleštěný až po vrchol, pro marcipán a čokoládu, jiní závodili v pytlích nebo ukusovali z obrovského povidlového koláče, až se dostali svými umazanými hubami doprostřed k stříbrné zlatce – docela po vesnicku.

Bývalí zestárlí výboři a pořadatelé ovšem reptali, pomlouvali, že prý úroveň zábav notně poklesla, ale nic nepořídili, vznikající jará nevázanost se rozmáhala, vžívala se. Stařenky v kostele shledávaly, že ďábel víc a víc svými chlupatými prackami obchvacuje svět, uvažovaly o tom, neskončí-li století, jemuž již opravdu docházel dech, nějakou tragédií, nevyužije-li pánbůh tohoto číselného mezníku, aby k sobě lidi opět připoutal nějakým strašlivým zázrakem, novou morovou ranou nebo potopou. Vždyť takových neslušných písniček, hovorů, tanců jaktěživo předtím nebylo!

Častěji a častěji docházelo k politováníhodným případům, za mladých let stařenek tak řídkým, že se mladá dívka spustila a bývala vídána s hochem, který mnohdy nebyl ani jejím pravým ženichem, ana se s ním líbá ve vrbičkách nebo pod Kozincem za kapličkou svatého Isidora. To byly zatím, zaplať pánbůh, jenom výstřelky. Dobře vychovaná dívka, jako ta naše, pravda, vždycky ví, kdy má přestat, kdy je třeba naznačit výbojnému svůdci, že není jablíčkem k nakousnutí jen tak pro leckoho!

Štěpka – och, Štěpka jako by byla omládla v těchto nových časech. Zrádně opustila všechny staré spolužačky, pokud se s nimi ještě vůbec stýkala, a tíhla za těmi mladými. Ovšem, ona nikdy neměla mnoho rozumu. Teď se nabízela, jak mohla, a nechávala se, jak se říká, potřebovat. Na obecní louce se také hrávaly improvizované divadelní scény – čert ví, kde to ti kluci brali! Štěpka v nich účinkovala jako divá. Jak byla směšná! A kde jen mohla, točila se okolo toho mladého Skály z cihelny. Taková, pánbůh nám odpusť, stará koza, a pořád jen střečkovala kolem toho chlapce! Ve svém napěchovaném korzetu, se svými tlustými pažemi pradleny vypadala vedle něho jako jeho matka. Toť se ví, Synáček byl také pořádný chlapík, v siláckých kouscích se mu tak hned někdo nevyrovnal, v nevázanosti a v bujnosti rovněž ne, ale Štěpčina tvář vedle jeho, ta její osmahlá, lesklá, červená tvář a vyčnělá brada s laloky — ne, ta nevypadala tuze mladistvě. Je jisto, že Synáček na ni hleděl jako na dobrou kamarádku – tenkrát to začalo podezřele kvést, to kamarádství s děvčaty – ale ona, Štěpka, – kdopak ví, jestli to také myslila jen tak nevinně?

Štěpce Kiliánové bylo docela jedno, zdá-li se či nezdá některé z těch sudiček směšná. Byla ve svém živlu. Tahle mládež si tak mnoho nedělala z nějakého toho ostřejšího slova, z hrubozrnného žertu, Štěpka se v jejím středu spíš setkávala s nelíčeným obdivem. Ani jí nenapadlo nějak se nad těmi dětmi vynášet, netoužila po nějaké vůdčí úloze, nechtěla hrát prim jako dřív. Ochotně se podřizovala všem radám a rozhodnutím. Není to zvláštní, taková svéhlavá, panovačná osoba?

Byli to ale hračkáři, ti hoši z nové generace, pořád jen něco kutili, pořád něco lepili! Jestlipak také ti studenti doopravdy studovali? Asi že ne, valné to s nimi na studiích nebylo. Najednou byly k nepotřebě staré, dobré kulisy ochotnického spolku, hoši vzali kbelíky, koupili si barvy a namalovali nové, bláznovské. Potom se v tom hrálo divadlo. Ne, nebylo to špatné, to se nemohlo říci, ale tak znamenité to přece jen nebylo, aby se proto staré zachovalé kulisy musily zatracovat! Synáček s Punčochářem si také jednou postavili bramborové divadlo, hlavičky loutek si sami vyrobili. Bylo to hrozně legrační, co ti dva tenkrát spolu tropili! Štěpka jim při těch komediích dělala ženské hlasy – jakpak by ne, Štěpka Kiliánová! A Xaver se naučil čachrovat s kartami. Ten kluk měl pravé zlodějské prsty, nikdo je nestačil sledovat. Vždycky uhádl myšlenou kartu, a jak se potom holedbal a šklebil, že mu na ta jeho kouzla nikdo nepřišel!

Večírky bývaly pořádány na podzim a v zimě ponejvíc v malém sále a pouze pro zvané. Natropilo to tenkrát mnoho zlé krve, když si mládenci začali vybírat a určovat, kdo se mezi ně hodí a kdo ne. Někdy byl v těch večírcích docela vážný program – pak se jim říkalo akademie –, panebože, to bylo zívání a nekonečného čekání, než se mládež dostala k tanci a otcové k pivu! To ovšem všechno ti studenti. Program býval většinou tak moderní, že mu nikdo nerozuměl.

Nebyly tu však jen výlety do okolí a na obecní louku, večírky a akademie, vžily se i schůzky a kuželkové závody na Kozinci. Tam měl holič Mleziva z náměstí, tlustý, dýchavičný Mleziva, najatu od hraběte restauraci. Dělal tam výborné obchody s pivem a s preclíky, a když nadešlo období vepřových hodů, prodával tam s úspěchem i jitrnice. Netřeba podotýkat, jak otřepané vtipy kolovaly o jeho jelítkách se vztahem k lehkému holičskému řemeslu. Byly to vtipy zcela nemístné, holič pocházel z dobré řeznické rodiny.

Největší atrakcí Kozince byl ovšem kuželník. V kuželníku se koulelo pilně i v neděli dopoledne, cožpak teprve odpoledne! Také mladé dámy se tomu naučily. Někdy to tam nahoře rachotilo a bouchalo jako o největší bouřce. Večer se mládež sešla v restauraci a tančila. Mleziva byl mazaný chlapík, opatřil si k tomu orchestrion. To byl přece nápad, již nebylo třeba brát s sebou Fricka ani Mourkovu kapelu. A les, plný skrýší, v nichž se bylo možno ztratit zvědavým maminkám z očí, byl také po ruce. Páry se točily, smutní studiosi zpívali, spokojený holič se s blaženým úsměvem proplétal mezi tančícími a mnul si své tučné pracky.

Na Kozinci se otcům líbilo nepoměrně víc než na obecní louce. Když už je nutno dělat ženám a dcerám kavalíry, tak ať je z toho také nějaký požitek! Pivo čepované ze sklepa má přece jen docela jiný říz než narážené na pasece nebo nalévané z lahví, v nichž jen divoce pění. Také tu bylo docela jiné posezení než na trávě nebo na pařezech, zábava byla intimnější. Zatímco matky hlídaly v sále dcerušky nebo je s bědováním sháněly po lese, otcové našli v hostinské místnosti nebo v kuželníkovém pavilónku bezstarostný klid. Rozšafně mezi sebou rozprávěli, hráli v karty, kouřili z předlouhých pěnovek. Také mladí studenti našli v pěnovkách zalíbení. Podivná to byla mládež, veselá, výbojná, velmi veselá a velmi výbojná, a přitom zas tak stará! Při všem svém mládí tak stará. Když se ti hoši někdy rozsadili mezi tatíky, vypadali docela usedle. I táhnout uměli usedle. Byli snad až příliš uchvátáni tím svým přebytečným mládím? Ostatně, lepší je pít ve společnosti moudrých a spolehlivých otců než někde mezi sklepnicemi a zkaženými holkami, lepší je taková pěnovka než papirosa, která jen smrdí a ničí plíce.

Skoro sedm let kvetly tyhle veselé výlety mládeže na obecní louku. Potom však počal zájem o přírodu, ba i o samé programové večírky, učené i méně učené, ochabovat, až ochabl docela. Snad to bylo právě oněch sedm let mládí jedné mužské generace? Nebo spíš období určené trpělivostí obecenstva? Tytéž vtipy, tytéž hry byly opakovány do omrzení, až se konečně opravdu omrzely. Zůstal jen Kozinec. Och, Kozinec, ten přežil ještě celá desetiletí, přežil i samého tlustého Mlezivu!

Štěpka Kiliánová však nezapomněla, nikdy nemohla zapomenout právě na ony výlety, pořádané v letech 1891 až 1898, dlouho a dlouho je oplakávala. Jak by ne! Vždyť ji při nich potkalo něco, co ji dosud nikdy předtím nepotkalo a patrně již nikdy nepotká: sblížila se s mladým mužem způsobem skoro poetickým, tak poetickým, že jejich poměr bylo lze při trošce shovívavosti nazvat láskou.

</section>

<section>

## _24_

Neseznámila se s berním Antonínem Gromanem na výletě, nýbrž ve vlastním, kiliánovském domě. Vida, tak přece jen se činžák k něčemu hodil, přece jen bylo ubytování státních úřadů v prvém poschodí k něčemu dobré! Dům byl kolébkou a výlety příležitostí k rozkvětu vzájemné náklonnosti.

Antonín Groman byl vlastní bratr kupce Gromana z náměstí a byl přibližně stejně stár jako Štěpka. Nebyl sice zrovna malý, byl však zavalitý, měl široká ramena, takže se zdál malý. Měl ocelově tvrdé, Štěpka říkávala, že zlé oči. Hezký docela jistě nebyl a ke všemu se ještě ustavičně tvářil, jako by ho bolely zuby. Opovrhoval kdekým. Ve skutečnosti byl velmi plachý a měl jemnou duši. Navenek to byl bodlák, ostnatý bodlák, naježený sarkasmy a nevlídnostmi. Horlivě se rouhal všemu lidskému i božskému zřízení, všem vírám i pověrám, o všem sveřepě rozumoval, nic mu nebylo dosti dokonalé. Nebyl oblíben ani ve společnosti ani v úřadě, naštěstí však pro něho znamenal jeho zámožný a všeobecně vážený bratr velikou protekci.

Začalo to s pozdravy. Groman nebyl z těch, kteří každému poklonkují, dokonce i mladé dívky a dámy, k nimž bylo zvykem se chovat dvorně, pozdravoval tak zarputile, jako by jim chtěl dát najevo, že si jeho pozdravů vůbec nezaslouží. Toť se ví, aby mu jeho nezdvořáctví oplatily, ohrnovaly nad ním nosy. Tvrdily, že nosí špinavý límeček, že se zřídkakdy koupe a – ó hrůzo! – že má potivé nohy. Po celém těle je prý huňatý jako opice!

Štěpky si Groman zprvu vůbec nevšímal, snad mu dlouho připadala hloupá a její chování přepjaté. Jednoho dne, když ji potkal na schodech, bez jakýchkoli zjevných příčin smekl a cosi nevlídně zabručel. Tento neočekávaný pozdrav Štěpku nesmírně překvapil, dokonce se do temna zarděla. Podvědomě vytušila, že se v nitru berního v poměru k ní udála jakási změna. Později jí tento duševní přerod vysvětlil svým drsným, bezohledným způsobem:

„Všechny ty městské krásky jsou prachobyčejné husy. Myslíval jsem, že si mezi nimi chcete hrát na husí královnu. Vy jste ale jiná. Viděl jsem vás hrát divadlo. Vy něco umíte, ve vás něco je. Opravdový cit nebo něco takového.“

Štěpka nebyla z těch, které ihned postihnou pravý smysl takových podivínských řečí. Hrozně se rozvzteklila a odpověděla mu břitce a neomaleně. To je pro ni nějaké vyznamenání, když on ráčí uznat, že není husa! Je jí snad něco do toho? Z nikoho si nic nedělá a z jeho úsudku také ne. A on se chechtal, klobouk si pošoupl do týla, jeho štětinaté vlasy se nad čelem pohybovaly. Štěpka zjistila s jakýmsi dojetím, že stříhá ušima. Byl to přece jen komický chlapík! A byl o dobré půl hlavy menší než ona. Snažil se vypěstovat si na tvářích obludný císařský vous, jaký nosil pan Rittich, apretér od Bergrů.

Všechny tyhle věty však už nebyly vyřčeny na schodech Kiliánova činžáku, nýbrž na jednom z oněch nezapomenutelných výletů, pořádaných firmou Synáček a spol.

Vlastně se spolu po celé první období své známosti jenom hádali. On byl náramně náročný, chtěl dělat dojem učeného a moudrého muže. Byl to mladý mudrlant, jakých málo. Četl mnoho knih a Štěpce o nich vyprávěl. Bylo zřejmo, že by byl rád, kdyby si je byla Štěpka od něho vypůjčovala. Ale kdepak – Štěpka a knihy! – Když jí jednou přinesl Tolstého, podívala se do prostředka a na konec, odkládala, odkládala, a pak mu knihu vrátila k jeho strašlivému zklamání – nepřečtenou.

„Raději mi to povídejte, co v tom vlastně je!“

Huboval, burácel, ale pak se rozhovořil, vykládal, horlil, poučoval. Takováhle vášnivá kázání, ta ještě snášela Štěpka docela dobře. Ale ty ostatní řeči, které obvykle vedl! O národním hospodářství, o politice – jako by ženské rozuměly politice, jako by ona, Štěpka, se měla snažit takovým věcem rozumět! Nic ho však neodradilo, pěstoval před ní ty své koníčky dál, dával jí své vědomosti k lepšímu znovu a znovu. Později si jeho paličatosti zvykla a brala ho takového, jaký byl.

Bylo to zvláštní, že o Štěpku projevil zájem už druhý takový výjimečný člověk. Zlomyslník byl vlastně také něco podobného jako mladý berní, jenže Groman se nemohl svému předchůdci vyrovnat v chytrosti a v uhlazenosti. Když se mu zachtělo, dovedl být Wurm docela roztomilým společníkem. Groman byl jen nevychovaný chlapík bez jakéhokoli smyslu pro humor. Však byl také Wurm celým městečkem uznáván, kdežto Gromana by byli utopili na lžíci vody.

Rád poslouchal, právě tak jako kdysi Wurm, když mu Štěpka vyprávěla o Vejrychovsku, o Malinových klucích, o hluchoněmém Francovi, o celé té selské stránce svého dávného, panského dětství. Bylo to až trochu podezřelé, jak velice se mu líbily všechny Štěpčiny výstřednosti. Snad mu připadalo, že ten bídný svět dostává políčky Štěpčinýma silnýma rukama, že Štěpka, osoba skutečná a nevyhladitelná, je v městečku jakýmsi symbolem podzemního zdraví proti všeobecné změkčilosti a prolhanosti.

Groman netančil. Ať to bylo na věnečku nebo na louce u lesa, po skončeném programovém večírku nebo při kuželkách na Kozinci, nikdy se nepustil se Štěpkou do kola. Díval se na tančící žádostivě, jako by se mu již chtělo okusit toho požitku, jeho zásady však byly silnější než jeho touha, ostýchal se oddat takové pošetilosti. A právě proto, že netančil, měl dosti příležitosti a dost času k útočným rozpravám a ke kousavým poznámkám. Soudil maloměstskou společnost způsobem, který se nápadně podobal pomlouvání, kdyby ho byl však někdo nazval pomlouvačem, na smrt by se urazil. Byl to člověk nehotový, překypující poctivým úsilím, nesmlouvavý, ale ne vždy dost statečný, se sebou samým velmi nespokojený. Patrně se styděl za své duševní soukromí, které neshledával ani mužným, ani vyrovnaným, ani krásným.

K jakémusi citovému projevu mezi berním a Štěpkou došlo asi za tři týdny po jejich seznámení. Fricek vytrvale točil klikou svého kolovrátku, tančily však sotva čtyři dvojice, ostatní mládež seděla v kruhu kolem Synáčka, kočkovala se, smála se. Štěpka s Gromanem se procházeli po kraji lesa. Udržovali mezi sebou velmi slušnou vzdálenost. Štěpka rozpačitě ulamovala suché smrkové větévky, berní se po svém zvyku díval do země, pohazoval šosy kabátu a řečnil. Vykládal jí o historickém vývoji Rakousko-Uherska, útočil na vládu, na staročechy, na nepatrné úspěchy, draze zaplacené nesmírnými ústupky, na celé to české příštipkářství. To všechno Štěpku ani dost málo nezajímalo. Groman se však náramně rád poslouchal, neboť se domníval, že jeho myšlenky jsou státotvorné.

Přešli až k travnaté stezce, dali se jí, a tak se pomalu a docela bezděčně vzdalovali víc a víc od kolovrátku. Lesní ticho je objalo. Přišli k budce na krmení zvěře, musili se vyhnout srnčím bobkům a našli skryté místo, kde kvetly pozdní konvalinky. Byl to skoro zázrak, najít konvalinky ještě v tuto pokročilou dobu. Štěpka si však neutrhla ani jedinou. Netrhala květiny nikdy, ač se o ní sotva mohlo říci, že by její srdce bylo tak nesmyslně citlivé. Usedla opodál na břeh vyschlého příkopu a Groman se rozložil naproti tak, že se jejich nohy téměř dotýkaly.

Ticho a snad i líbezné, cudné kvítky, jednotvárný, uspávající šum lesa, to všechno naladilo berního poněkud melancholicky. Zanechal politiky a začal mluvit o sobě. Hovořil čím dál upřímněji. Nazýval se protivným samotářem, sám sebe odsuzoval, že se s nikým nesnese, žehral na nevýslovnou pustotu svého nespolečenského života.

„Bratr je milostpán, bratr je každým coulem měšťák,“ vykládal, „je ženatý, a jak sám tvrdí, dokonale šťasten. Děti dosud nemá, jednoho dne však s boží pomocí přijdou i děti. Blaho bude úplné. Otec i matka s ním žijí pod jednou střechou. Všude mír, čistota, úcta a hojnost. Švagrová trochu brnká na piano, maminka je svrchovaně sebejistá a důstojná, otec shovívavý a vlídný – všechno velmi ušlechtilé. Nevěřila byste, jak se mi příčí všechna ta lacino získaná ušlechtilost a jak nedůvěřuji štěstí. Pochybuji, že se kdy ožením. Takzvaný manželský soulad mě jen rozčiluje. A ženit se jen proto, abych se hádal a byl nespokojen, svou ženu činil rovněž nespokojenou, to přece nemá žádný smysl. Někdy mám pocit, že jsem zvrhlý člověk, ač jsem, myslím, nikdy nic zvrhlého neprovedl. Nenávidím se, z toho pramení všechna má zloba.“ Ve skutečnosti byl nesmírně hrdý na svou jedinečnou a zvláštní povahu.

Štěpku tato sebeobžaloba hluboce dojala. Najednou shledala, že také ona je výjimečně protivná, neoblíbená, hádavá, od ostatních lidí odlišná. Rozpomněla se na všechny chvíle, kdy se cítila osamělou a nemilovanou. Jako dítě neměla přítelkyň, jako dívka nepoznala lásky. Byla dcerkou ze zámožné rodiny, kde se nikdy nepromluvilo vlídného slova, kde vzájemné sympatie byly mlčelivé a strohé. Bůh ví, snad politovala sentimentálního buřiče, snad politovala sebe, možná také, že na ni působilo zelené pološero a vonící konvalinky – zvlhly jí oči. Štěpka jen malounko, docela malounko zaslzela.

Dojetí této tvrdé, statné dívky, která nebývala nikdy náchylná k pláči, zasáhlo mladého berního u samého srdce. Na chvíli se proměnil z nesmiřitelného karatele lidské společnosti a zuřivého nenávistníka v docela nešťastného mladíčka. Jak tak seděl naproti Štěpce, sesunul se do příkopu a položil svou ježatou hlavu na její oblá kolena. Štěpku zaplavila nevýslovná něha, v podstatě to byl vlastně projev mateřského citu k bláhovému, svéhlavému robátku s nepěknými zvyky a s neslušivým císařským vousem. Položila hebce ruku na jeho pokořený zátylek a začala ho hladit s chvějivou jemností, která se snesla do jejích paží z nebeských výšin lásky.

Nepromluvili spolu ani jediného slova, on se poddával její útěšné činnosti, ona s přivřenými víčky prožívala slast ochránkyně a majitelky. Když o malou chvíli později vstávali, Groman se k ní přitočil a chvatně, neobratně, jaksi šikmo ji políbil. To byla druhá hubička v životě Štěpky Kiliánové.

Při návratu k ostatní společnosti zažili nemilé překvapení. Jejich celkem nevinný únik byl zpozorován a nyní se jen trpělivě čekalo, až se provinilci vynoří z mlází, červení jako raci. Ačkoli se vrátili skoro schlíple, jásavý smích mládeže neznal mezí. Děvčata běžela Štěpce v ústrety plna účasti, jako by byla právě sestoupila s ženichem od oltáře. Štěpka i berní se kysele usmívali, nebyli na takové ovace připraveni. Tímto způsobem vyslovila jilemnická veřejnost souhlas s jejich známostí. Pokračovat v ní bylo od nynějška takřka jejich občanskou povinností.

</section>

<section>

## _25_

Přes tento slibný začátek se Štěpčině známosti s Gromanem zvlášť dobře nedařilo. Častěji a častěji docházelo mezi milenci k rozmíškám. Bernímu se na Štěpce pořád něco nelíbilo. Vyčítal jí, že se valně nezajímá o jeho politické a filosofické myšlenky, že se zatvrzele vzpírá číst jeho oblíbené knihy, že zůstává těžkopádně trčet na nízkém stupni svého duševního vývoje. Štěpka si zas nepřála být neustále honěna jako pes od problému k problému, chtěla se bavit, chtěla se smát. Vzájemný poměr, v němž bylo mnohem víc hašteření než lásky, je neuspokojoval, ustálená forma maloměstského dvoření se oběma příčila, a vynalézt lepší formu nebyli schopni. Milostné vrkání nebylo pro Štěpku ani pro Gromana, polibků a lichotek se z jakýchsi příčin ostýchali. Berní netoužil po tom, být milován jakousi směsicí lásky a soucitu, nedávný výjev u jeslí na krmení zvěře ho spíš odstrašoval, než rozněžňoval, a Štěpka v skrytu svého srdce snila o bohatýrském odvážlivci, milenci plném bodrosti, o muži rázu Synáčkova. Berní byl příliš pedantský, suchopárný patron, příliš zlostný, nevzhledný a studený.

Byl to rozený despota, nejraději by byl pořád na Štěpce něco opravoval a úspěchy, jichž tu občas přece jen pracně dosáhl, hyzdily na Štěpce to jediné, co ji činilo zajímavou – její osobitost. Štěpčinu výbušnost a její zlozvyky snášel jen tehdy, když se ho přímo netýkaly. Když ho však dravě popadla za rukáv a jako chlapce za sebou vlekla za medvědářem, když se náhodou ukázal na ulici, nebo k výkladní skříni, v níž spatřila nějaký předmět nejnovější módy, cítil se dotčen a jedovatě, do omrzení jí vyčítal její poklesek. Štěpka měla nejlepší vůli se přizpůsobit, ale ze samé snahy, dávat si na sebe pozor, se stávala nemotornou a málomluvnou. Pak byl zas žlučovitý milenec roztrpčen její nejapností a večery místo polibků končily v svárech.

Bylo jasné, že známost, založená na ustavičném zápolení, je beznadějná a že se dlouho neudrží. Vlastně oba upřímně toužili po osvobození, ale v Štěpčině živočišné bytosti bylo něco, čeho se bylo Gromanovi těžko vzdát, a Štěpku zas činila bezbrannou Gromanova chlapecká rozpolcenost, takže celkem pokorně trpěla všechny jeho rozmary. Když konečně jednoho podzimního dne došlo k rozluce, byla Štěpka tak rozlítostněna, jako by byla ztratila poslední naději v životě, a dlouho nemohla na pošetilého milence zapomenout.

Jedním z posledních Gromanových vrtochů byla nespokojenost s jejím nevkusem. Nebylo tomu ani tak dávno, co ji ujišťoval, že se člověk pod žádnou záminkou nemá podrobovat požadavkům svého okolí, že má zůstat za všech okolností svůj, ať se to komu líbí či nelíbí. Kterési neděle se však Štěpka objevila na korze pod radnicí v klobouku, který byl rukavicí vrženou v tvář vší současné módě. Milý pánbůh ví, kde jej sebrala! Byl to slaměňák, ozdobený křiklavě zelenou stuhou, a na té stuze, jako by se chystal k vzlétnutí, byl připevněn vycpaný modrý ptáček. Proti tomuto neblahému klobouku zahájil berní pravé křížové tažení.

Náhodou se právě nedávno přeli o jakousi maličkost a Štěpka ustoupila na celé čáře. Nyní byl luk její trpělivosti napjat až k prasknutí. Poddat se také ve věci klobouku se jí nechtělo. To by bylo již příliš. Zatvrdila se jako jankovitá kobyla.

Ne, rozhodně ne, nedá se tyranizovat ve svých soukromých, ryze ženských právech!

Na odpoledne bylo sjednáno veliké koulení o ceny na Kozinci. Groman důrazně žádal, aby si Štěpka vzala na hlavu něco slušnějšího a ne ten strašlivý kloboučnicko-vycpavačský výtvor. Štěpka však ve svém vyzývavém klobouku na Kozinec přišla. Snad by byla tato nepatrná příčina nemohla způsobit rozchod, kdyby byla láska nevisela již jen na vlásku. Za okolností, jež se vyvinuly, postačila jediná kapka, aby pohár přetekl.

Štěpka koulela mnohem lépe než berní, není vyloučeno, že byla ke všemu uražena i jeho mužská ješitnost. Možná, že k Štěpčině vzdorovitosti notně přispěla i přítomnost Toníka Skály, který toho odpoledne zrovna jiskřil vtipem. Do očí bijící rozdíl mezi jejím rozčepýřeným, svárlivým kohoutkem a tímto skvělým chlapíkem, který si vždy věděl rady, na ni působil skličujícím dojmem. Berní, který vyměňoval se Štěpkou jen nejnutnější slova a vrhal na její hlavu paličské pohledy, se jí bezmezné protivil.

Výbuch nastal, když byl veliký boj v kuželníkovém pavilóně skončen a vítězové i poražení se začali trousit do sálu, kde jako parní mlátička, vytrvale a nemilosrdně, hlučel orchestrion a na stolech podle oken cinkaly půllitry. Berní vyzval Štěpku, aby se s ním šla ještě na chvíli projít do lesa. Nedaleko lomu jí předložil několik zasmušilých otázek. Je-li prý ochotna kajícně přiznat svůj omyl, omluvit se mu za přestupek proti přirozené poslušnosti, souhlasit s jeho názorem, že klobouk je vrcholně hnusný, možno říci nestydatý, a zavázat se, že jej už nikdy nevezme na hlavu. Odpověděla mu vyhýbavě, že takový klobouk je svým způsobem věc cenná. Tušila, že se přiblížila kritická chvíle, a snažila se o řešení kompromisem. Po žensku odbočila na vedlejší kolej a jala se mu vypočítávat, kolik ústupků všech možných druhů již na ní vymámil. Tvrdila, že z důvodů rodinných, ba z prapouhé sebeúcty jí není možno se mu tentokrát nadobro podvolit. Dalo by se mluvit nanejvýš o jistém omezení.

Osud chtěl, aby přesmutný zánik Štěpčiny lásky byl ozdoben zvláštní, patetickou dekorací. Na louce před restaurací byla předváděna jedna z největších atrakcí sezóny. Synáček s Xaverem si opatřili hedvábný balónek, v hostinské místnosti právě načrtli dopis, plný nesmyslů a šprýmů, připevnili jej k balónové síti a nyní roztápěli lihem malý letecký koš. Horkým vzduchem se měl balónek vznést do chladné podzimní noci a letět nad městečkem jako zářící hvězda, jako veselý pozdrav junáků z Kozince.

Později se tato móda pouštět balónky velmi ujala, nebylo snad neděle, aby nějaký takový podnik nebyl zosnován, a mladí vzduchoplavci nabyli ve vytápění košových ohňů jisté zručnosti, dnes však živou mocí nemohli svůj přístroj dostat do výše. Štěpce se navždy vryl do paměti obraz bizarní skupiny fantastických stínů. Diváci, kteří se vyhrnuli ze sálu, hovořili jen tlumeně, skoro nedýchali a v jejich středu se krčily dvě postavy, obrovitá Synáčkova a drobná Xaverova. Dýmali do svého ohýnku jako dva ďábli.

Když se balónek konečně přece jen vznesl a jako svatojanská muška stoupal nad město za nekonečného jásotu přítomné mládeže, padlo ve věci Štěpčiny známosti rozhodnutí. Konec kličkování, konec uhýbání, Štěpka byla postavena před ano nebo ne, a když se zaťatými zuby, s tváří zkřivenou hněvem vyřkla své „ne“, Groman chladně a beze slova smekl klobouk a uháněl od pohaněné, studem a rozhořčením se zalykající milenky, jako by mu hlavu zapálil.

Za půl roku se sršatý berní docela po měšťácku zakoukal do líbezné, mazlivé a hloupé Kristy Maškové, začal chodit do rodiny, trpělivě naslouchal, jak jeho rozkošná křehotinka hraje na klavír a zpívá velmi chabě a velmi falešně sentimentální popěvky, psal jí do památníku vodnaté verše, trhal jí květiny, se zanícením ji líbal ve vrbičkách a v Dlabolovsku. Dokonce si na její přání dal oholit svůj císařský vous, který se jí nelíbil. Brzy nato se vyslovil, a ještě dřív než minul rok od oné památné podzimní neděle na Kozinci, oženil se s ní. Štěpka v předvečer jeho svatby zmuchlala a podupala nešťastný klobouk s modrým ptáčkem, který se tenkrát stal příčinou rozluky, ale zaniklou lásku tím zpátky nepřivolala a své rozbolněné srdce nerozveselila.

</section>

<section>

## _26_

Potok Jilemka se rozvodňoval každého jara, avšak takové povodně, jaká stihla městečko v roce 1895, nebylo snad pamětníka. Příčina vězela v tom, že zima trvala nekonečně dlouho, sníh ležel skoro do Velikonoc a pak nastalo náhlé a překotné tání. V noci z Velkého pátku na Bílou sobotu se rozječely hasičské trubky, zvěstovaly, že voda stoupá. Domky v povodí nakvap vystěhovali, obyvatele umístili dílem u příbuzných a známých, dílem v obecním chudobinci. Na Boží hod ráno byla již Jilemka rozlita v strašlivý rybník po celé osadě Jilmu. Po hladině plovalo dříví, nábytek, trámy ze stržených chalup, drobné domácí nářadí, utopené kozy a kočky. V Dolení ulici sahala voda až do domovních síní, které vroubily potok po celé jeho délce, stály uprostřed dravého proudu podobné obrovským křovinám, svatý Jan Nepomucký a svatý Václav na kamenném můstku za hospodou „U koníčků“ jako by v němém zoufalství spínali ruce nad vírem, který se točil kolem kovárny. Martinická silnice byla ve svém nejnižším místě přervána, ztrácela se v tůni. V ohybu za Dudovou chalupou mužští lovili z vody háky, co jen se vylovit dalo, všichni lidé dobré vůle měli plné ruce práce. Páni chodili rozčileně po náměstí. Rozcitlivělé slečny se na všechen ten ruch a shon dívaly z oken.

Štěpku Kiliánovu zajímalo ze všeho nejvíc, že mezi budovami postiženými povodní je i Malinův dvůr. Vytratila se z domu hned zrána a připojila se k vyděšenému davu, který spěchal po roztocké cestě k Hrubému kopci. Od jilemnické zvoničky, jejíž zvoník neustával v poplašném zvonění, spatřila dílo zkázy očima rozšířenýma hrůzou. Vejrychovsko odtamtud vypadalo jako malý ostrov. Voda se nedostala až k hospodářským stavením, poněvadž bývalá tvrz trčela na mírném návrší, ale souše bylo tak mizivě málo, že se zdálo, jako by se měly vlny každou chvíli nad statkem zavřít.

Štěpka viděla bratrance Jana s dýmkou v zubech, jak se lhostejně opírá o zárubeň, pak dvorskou čeleď, která se brodila až po kolena na břehu vzniklého jezera. Zřejmě povykovali a volali, ale slova nebylo možno rozeznat pro příšerný hukot vody. Děvečka Barka s vykasanými sukněmi se buclatou paží snažila tápavě dosáhnout k polenu, které nedaleko břehu váhalo, má-li přistat, anebo odplout s proudem. Náhle se jejímu zraku objevil hluchoněmý Franc, dosud ukrytý za čertovou stodolou. Seděl v červeně pruhované loďce a statně vesloval, patrně chtěl navázat spojení se skupinou lidí, která se shromáždila na bahnité louce u obecní paseky. Tuto loďku Štěpka velmi dobře znala, vídala ji uloženou mezi haraburdím v průjezdu stodoly. Nikdy netušila, k čemu by jí mohlo být někdy použito. Slyšela zřetelně žalostné vytí psa, které se odráželo od bouřící hladiny v táhlých a ponurých ozvěnách, ječivý pokřik vzrušeného davu a mezi závany prudkého jarního větru znepokojivé bučení dobytka.

Pohled na vířící a hlučící spousty vod působil neblaze i na Štěpčinu odolnou mysl. Hasičské signály ji mrazily v kostech. Špinavě bílé chocholy vln, vnikajících do polozatopených chalup, o nichž nebylo lze zjistit, zda stojí či zda plynou, jí působily ohavnou závrať.

Vracela se domů až před polednem, když jí už začala lomcovat zima. Byla všecka prostydlá a promočená častými prškami deště. Když stoupala po domovních schodech, střetla se nenadále s dvěma muži, kteří z nich právě sestupovali. Jedním z nich byl pekař a radní Jan Ev. Trakl, druhým jeho synovec. Lojzík ji velmi uctivě, ale odměřeně pozdravil, potom se však najednou rozpomněl i pekař a smekl svůj sváteční černý klobouk. Štěpka po ničem tolik netoužila jako být doma a zahřát se u kuchyňských kamen, ženská zvědavost jí však nedala, musila si Lojzíka důkladně prohlédnout. Šilhavé oči měl ukryty za skly skřipce, jehož šňůrka mu ležela na naškrobené náprsence, vlasy nad čelem měl pečlivě ulíznuté, skráně snad ještě proláklejší, než když byl malý, pořád ještě se v kyčlích tak podivně kýval. Byl to vlastně už mladý muž, vždyť mu bylo skoro dvacet let! Avšak odkud se to ti dva hrnou? Přicházejí z druhého poschodí, byli tedy patrně u Kiliánů. Co by však dělal Jan Ev. Trakl v bytě stavitele Kiliána, s nímž je už více než šest let na válečné noze?

Na stole v parádním pokoji ještě stály tři nedopité sklenky s kyselým vínem a talíř plný sucharů. Otec Kilián chodil rozčilen po místnosti a bouřlivě dýmal. Anna se mu dívala poslušně po očích.

„Tak vida, tak vida,“ ulevoval si stavitel, „pro tohle přišli. Teď jim jsem najednou dobrý.“

Anna horlivě pokyvovala hlavou. Jinak své mínění neprojevovala.

„Nu, já nevím, odříci se to snad přece jen nedá?“

„Proboha, co se nedá odříci?“ vmísila se Štěpka, drkotajíc zuby.

Matka rázem postřehla, jak je dcera zkřehlá. Ať se teď raději zbytečně nevyptává a sní talíř horké polévky. A ať se rychle přezuje. Šaty dolů! Je to rozum, v tomhle psím počasí stát od časného rána mezi zvědavci! Koukáním se nikomu nepomůže.

„Ano,“ připouštěla Štěpka, „ale Vejrychovsko!“

„O Vejrychovsko jsi také nemusila mít žádný strach. Tam jsou lidé, kteří si sami vědí rady. Není to poprvé, co se octli v takové tísni.“

Při obědě se Štěpka konečně dozvěděla, že pekař přišel k otci za Lojzíka orodovat. Jen proto ten chlapec přijel na velikonoční prázdniny. Obcházejí se strýcem všechny domy radních pánů a hlavně pánů z představenstva spořitelny. Lojzík je první student, který letos vychodí v Chrudimi tu novou školu, obchodní akademii. Prý bude mít znamenité vysvědčení. Strýc s ním má úmysly, chce ho umístit v jilemnické spořitelně. Nevypočítal si to špatně. Kromě ředitele Štajfa, který co nevidět půjde na odpočinek, je tam zaměstnán jen starý Šoupa a ten budižkničemu, pokladník Kulich. Bylo by na čase doplnit personál školeným praktikantem. Takovému chlapci, který by měl jediný ze všech opravdové odborné vzdělání, by ve spořitelně byla otevřena slušná budoucnost.

„Totiž,“ opravoval Annu Kilián, „věc se má poněkud jinak. O nové síle pro spořitelnu bylo již v představenstvu jednáno. Je tu však ještě ten mládenec, vnuk polního hlídače Čmuchala, který už má za sebou nějakou praxi. Je zaměstnán v lomnické záložně a rád by se dostal do města, aby si dědu Čmuchala mohl vzít k sobě. To by pak byly zabity dvě mouchy jednou ranou, mladý by byl umístěn a starý zabezpečen. Teď do toho plánu skočil pekař s tím svým synovcem.“

„Jak se zachováš?“ zeptala se dychtivě Štěpka, jako by záleželo pouze na stanovisku stavitele Kiliána.

Dlouho se díval Kilián do talíře svýma vyboulenýma, vodnatýma očima, pak pronesl přísně, s jistou dávkou netečnosti: „Co dělat? Ruka ruku myje. Myslím, že mu to nemůžeme odmítnout.“

Nemohl odmítnout stavitel Kilián, nemohl odmítnout purkmistr Berger ani starý Duda, který měl na starosti obecní lesy, ani kupec Groman, který měl v referátě pokladnu, ani ostatní měšťané a radní páni, a tak byl v červenci téhož roku – který je v městské kronice zaznamenán jako rok četných pohrom – přijat do spořitelny na zkoušku mladý Alois Trakl, nemanželský syn nebožky posluhovačky Marie Traklové.

Rok četných pohrom? Ovšem, však je hlídač Čmuchal prorokoval již o silvestrovské noci, když měsíc svítil nad sněhem jako krvavý lampión. Povodeň, požár domku na Drahách, při němž uhořelo nemluvně, strašlivá bouře v měsíci srpnu, blesk rozťal v půli starou lípu za Panskou zahradou a zapálil dvě stodoly nedaleko svatého Jana v lukách před lesem Brabencem – a konečně – nebylo jakousi pohromou i to, že jeho vnuk Frantík musil ustoupit belhavému Lojzovi, synovci toho břichatého zloděje, lepiče housek a tanečníka okolo díže, Trakla? Nebyla to pohroma pro jeho stáří, že mu vyměřili jen několik krejcarů penze a umístili ho ve Špitálku mezi žebráky, pytláky a vagabundy?

Štěpka Kiliánová slyšela starého Čmuchala, jak před hospodou „U koníčků“ hlasitě nadává, dostala se bezděčně do kruhu jeho posluchačstva, měla sto chutí mu k jeho rouhání přisvědčit, ale nakonec se přece ovládla. Měla už jisté zkušenosti s pekařem od pohřbu jeho sestry, a pak – byla teď tak zkrušená, tak sama, bez jediné radosti na tomto přežalostném světě!

</section>

<section>

## 27

Kilián vystavěl v Hoření ulici vilu pro doktora Hilmara a Štěpka se sblížila s mladou paní doktorovou. Nevzniklo žádné zvláštní přátelství, ty dvě ženy se jen občas sešly na náměstí, promluvily spolu několik letmých slov. Styky byly však přece jen navázány a Štěpka měla aspoň příležitost tu a tam se potěšit s tříletou Helenkou. Byl to opravdu roztomilý brouček! Štěpka se o paní doktorovou ani tuze nezajímala, byla to vlastně obyčejná maloměstská panička, byť v nejlepším smyslu toho slova, zajímala se jen o tu její malou dcerušku. Hned by si přála mít také takovou!

Ano, zrovna takovou jemnou, krásnou dívenku s buclatýma ručkama a s udivenýma hnědýma očima, s nakadeřenými vlásky, které jí padaly do bílého čílka! Co by za to dala, kdyby byla její, a ne Hilmarova! Pouhé pomyšlení na to jí rozbušívalo srdce, všecka se rozplývala nahromaděnou něžností. Paní doktorová, jež byla vskutku inteligentní dáma a kterou městečko ještě nenaučilo odsuzovat a pomlouvat, celkem dost dobře snášela přepjaté chování stárnoucí dívky, snad s ní cítila cosi podobného soustrasti. Když ji však měla potkat s Helenkou, nebyla zrovna ráda. Co ta výstřední osoba s dítětem prováděla! Vyhazovala je do výše, nenasytně je líbala, tiskla je k sobě, div že je nezadusila! Holčička z toho bývala celá vyděšená, obyčejně to končilo tím, že se dala do pláče, ještě v noci pak ze sna křičívala, snad se jí o té bláznivé ženské zdálo. Kdyby to byl věděl doktor Hilmar! Ten by si byl jistě na Štěpku došel a řekl jí své mínění pěkně od plic, vysvětlil by jí, že to nesmyslné vzrušování a líbání dětí je vůbec škodlivé a velmi nezdravé. Takový rozumný, úzkostlivý pán!

Paní doktorová Hilmarová však není v městě jediná, která má rozkošné děťátko. Tak například Jaromír pana soudce Lukše není o nic méně milý a krásný. Nosívá sametové kalhotky a krajkový límeček, je vždy čistý, vyžehlený, upravený, jenže se rád kaboní, bývá urputný, zlostný, pěstičkami se brání jakýmkoli lichotkám. Ani dost málo si na mazlení nepotrpí. Škoda, přeškoda, že jeho maminka pořád stůně, snad se ani nevystůně, a chlapeček bude sirotkem jako čtyřletý Kamil Rittichův, ten výbojný, statečný malý rytíř, mladší ze dvou apretérových synků. Vlastně ne už apretérových, vždyť Rittich nedávno opustil službu u Bergrů a udělal se pro sebe. Betka, Rittichova hospodyně, je na toho chlapce náramně žárlivá, hledívá na Štěpku zpod čela, kdykoli se chce s hošíkem trochu pobavit. Ovšem, Betka je osoba přísná, náboženská, Pánubohu by samou láskou nohy ukousala a ji, Štěpku, přezírá, protože se jí zdá příliš světská. Betka je hodná a poctivá služka, to se musí uznat, má to dítě ráda, jako by byla jeho vlastní máma, ale Štěpka silně pochybuje, že taková služka může dítěti matku tak docela nahradit. Už jen to – otci musí říkat milostpane a dítěti vyká. Je to nějaká rodina, je to pro chlapce nějaké vychování? Kdyby byl Rittich opravdu rozumný, byl by se už dávno znovu oženil, a mohl by, vždyť je to hezký a vzdělaný člověk. Och, Štěpka by byla ochotna být maminkou třeba oběma těm malým chudáčkům, Kamilovi i Jaromírovi!

Dítě! Už i ta drogistová Poláková, ta stará rašple, kterou si drogista vzal jen pro peníze a která je o dobré tři roky starší než on, má dítě, dvouletého hošíka, čilého a povídavého. Když se narodil, byl sotva tak veliký jako ruka, a jak se z toho vykřesal! A jeho matka je ošklivá a zlá, zlá i na to dítě, mstí se mu, že již odkvétá, zatímco drogista je muž, jak se říká, k světu. Štěpka slyšela vyprávět, že Pepíček pořád jen pláče, a to jen proto, že ho matka ustavičně peskuje. Hned by si na tu vzteklici letěla, a když by ji už jednou dostala do parády, pořádně by ji pocuchala! Děti se mají jen milovat, líbat a hýčkat, a ne trestat a bít.

Nejhůř však Štěpce bylo, když potkala s kočárkem nebo s miminkem v náruči některou ze svých bývalých spolužaček. Taková Berta Kulichová, manželka toho dobráka Kulicha ze spořitelny, se svou tříletou Bertičkou! Bertička není zrovna nejhezčí dítě, však ani Berta nebývala nikdy žádná kráska, a hle, přece jen se provdala, bože můj! Šťastná Hermínka, která si vzala důchodního ze zámku! Důchodní už sice není mladík, ale obdařil ji synáčkem, statným hošíkem, kterého teď oba milují a opatrují jako oko v hlavě. Co mohlo Štěpku potkat horšího, než že valná většina jejích spolužaček je již provdána a má děti, kdežto ona je pořád starou pannou, běhá jako hastroš po ulicích, doma uklízí, drhne, pere, donekonečna šije a vyšívá svou beztoho již dost bohatou výbavu, a po ženichovi dosud ani potuchy. Ještě že si občas může zahrát nějaké to divadlo! Tu pak do své role vloží všechnu svou utajovanou vášeň a všechno své skrývané hoře. Tleskají jí, jsou jí nadšeni, pravda, ale to je také to jediné, co ještě na světě má.

Její poslední známost, která tak poeticky začala – Groman – jakpak dlouho ten je ženatý se svou hloupou Kristou, a už se šušká, že paní berní bude chovat. To místo provdané ženy a budoucí maminky po Gromanově boku, to je její místo, kterého pozbyla svým nesmyslným vrtochem a svou neústupností. A cožpak učitel Pavlík? Jak jím pohrdala, byl jí příliš nízký. Vida, už také neučí ve Mříčné, dostal se do města a předloni mu ta jeho krajačka povila synáčka. Jakže mu říkají? Jindra, Jindříšek. To jméno nemá ani po otci ani po matce, našli si je jen tak namátkou v kalendáři. A Pavlík už také není tak tenký, jako býval, začíná mu růst bříško, je na něm vidět blahobyt, jeho žena je prý náramně dobrá kuchařka.

Eh, darmo mluvit. Čert sám ví, co v tom vězí, že žádný z těch mládenců, co se jí na korze a v divadle koří, ne a ne zabrat. Patrně se jí bojí, tak to asi bude. Nebo jim snad není dost koketní, nekroutí se jim dost, nelže jim jako ty druhé, nepřetváří se? Hloupí muži! Kdybyste věděli, co všechno pro vás má Štěpka připraveno na dně svého osiřelého srdce! Celé poklady něžnosti, celé peklo horké vášně!

Opravdu, Štěpka se dostala do let, kdy jí je už všechno jedno. Není na světě jenom proto, aby s matkou vymetala kostely, aby obstarávala nákupy a doma aby dřela místo služky. Už je na čase, aby také ona měla muže a děti. Dosud jí bránily předsudky plynoucí z otcova postavení městského hodnostáře. Ten jí nebyl dost dobrý, protože nepocházel ze solidní měšťanské rodiny, ten byl malý, ten byl tenký, ten neměl dost vznešené povolání. Tak, teď tomu bude konec. Štěpka ví, co udělá, provdá se za prvního, který se jí namane, má už po krk toho marného, jalového života. Chce někoho milovat, chce někoho mít, nemusí být ani krásný, ani zvlášť chytrý, nemusí to být ani tuze veliký pán. Štěpka má snad chválabohu dost slušné věno, aby se svým mužem nemusila třít nouzi s bídou!

Marně četla noviny, marně hledala zprávy o blížícím se válečném konfliktu. Tatínek pořád sliboval, sliboval, a ono kde nic tu nic. Zrovna v této pitomé době si lidé umínili, že budou žít v tupém, telecím míru. A nebožka Hanousková přece řekla Štěpce docela jasně, že ji štěstí nebo neštěstí potká jen ve válečných časech!

Být tak silná a dobře vyvinutá, mít takové statné a žádostivé tělo, a přitom stále zůstávat stranou všeho životního víru! Štěpka teď myslívala na muže zcela nepočestně a ani dost málo se za své snění nestyděla. Myslila na muže vstávajíc lehajíc, myslila na ně v kostele i při domácí robotě. Když se oblékala a šněrovala, kostice korzetu jí připomínaly deset výbojných, dobyvačných prstů, všecka se rozplývala touhou. Od dětství jí nebylo tajno, čím je muž ženě, och, byla vždycky docela jiná než ty ostatní maloměstské husičky, které ještě věřily v čápa a vránu, tím hůře pro ni, tím palčivější žízeň jí stoupala do hrdla, tím hrozivější závrať jí omamovala smysly, když jí byl nějakým podšitým, zlomyslným způsobem připomenut její nesplněný životní úkol. Došlo to s ní už tak daleko, že v duchu přečasto záviděla děvečce Mandě to, co před lety zahlédla v šeru hlídačské boudy.

Nebylo ze všeho nejmoudřejší plivnout na všechny úzkoprsé představy o mravnosti, na celý ten bezduchý společenský řád, nabídnout se prvnímu zdravě vypadajícímu muži, a zmocnit se tak jediným odvážným tahem na šachovnici obou nejzávažnějších figur, lásky a dítěte?

Kdysi se dámy a dobře vychované slečny dívaly na Štěpku s mírným pohrdáním, když se na náměstí s kdekým zahazovala, když se neslušně natřásala a hlaholila jako na lesy. Odsuzovali ji, když se otáčela za Synáčkem, když se věšela na paty všem těm mládencům z jeho party. Cožpak teprve teď, když zanechala posledních ohledů a chovala se – fuj, je to tak ošklivé, ale jak jinak to říci – jako nějaká běhna! Nyní teprve sklízela opravdové opovržení, neboť – ano, bylo to pravda – všem mužským bez rozdílu nestydatě nadbíhala.

Štěpka se stala postrachem všech mladíků, schopných ženění. Vysloužilí otcové rodin se po sobě významně ohlíželi, když ji měli potkat, zvláště ti, kteří byli již nabaženi manželského ráje a rádi se přitřeli k nějaké té ochotné sukni. Safra, safra, to je holka krev a mléko a upejpavá zrovna není, nedalo by se s ní mluvit? Mít muže se stalo heslem Štěpčiných dní i nocí, zoufalým „chci“ bez ohledu na prostředky. Ani se tím netajila, nezáleželo jí ani zbla na veřejném mínění. Byla tak zaslepená, že se svými názory ještě chvástala.

„Jo, holky, když je člověku pětadvacet let (rok si upírala, bylo jí už víc než šestadvacet), to pak přestávají všechny žerty. Já – já bych si vzala za muže třeba cikána!“

Na korze se procházela právě jen s těmi nejhoršími. (Ti lepší už o ni dávno nestáli.) S nejhoršími flamendry, hráči, holkaři, tajnými hříšníky i jinou takovou holotou, jíž by pořádné děvče ani neodpovědělo na pozdrav. Jeden z těch chlapíků měl už za sebou proces pro svedení nedospělého dítěte, dostal se z toho jen proto, že sám byl mazaný advokát. Ten si právě Štěpku nejvíc dobíral pro její zbytečné panenství, mluvil zastřeně, v průhledných narážkách, že taková oběť bohům je věc celkem zbytečná a bezcenná. Ostatní se jen šklebili, chtěli se pást na rozpacích té přezrálé pobloudilé holky. Jenže Štěpka, a rozpaky! Měla odpověď pohotově.

„Nemyslete, že jsem tak hloupá, že nevím, nač narážíte a proč se na mne tak díváte. Jsem docela ráda, že nevypadám jako bidlo. A žádného z vás bych se nebála vzít si za muže, dovedla bych z vás vycepovat ještě docela slušné lidi!“ Ale ani doktůrek, ani žádný jiný z této nebezpečné chásky se nepokusili o nápravu touto násilnou cestou.

Dcerušky ze slušných rodin byly před Štěpkou důrazně varovány. Stín její špatné pověsti padal na všechny, kdo se s ní stýkali. Městečko čekalo trpělivě na skandál, který stále jaksi nepřicházel.

</section>

<section>

## _28_

Na martinické nádraží bylo z Jilemnice dobrou hodinu rázné chůze, proto tam zámožnější raději jezdili v kočáře. V kočárech se jezdilo na tu stranu ke krkonošským horám, kde čněl Žalý s rozhlednou a kde se rozsochatil Kokrháč se svými dvěma roklemi. V kočárech se jezdilo do nejbližších měst, do Vrchlabí, do Vysokého, do Semil, do Staré Paky a do Jičína, hlavně však na nádraží do Horek nebo do Libštátu, odkud bylo přímé vlakové spojení na Hradec Králové, na Liberec a na Prahu.

Starý povozník Gründl, který kulhal od té doby, co se mu v podnapilosti dostala noha do loukotí kola, byl v trvalém válečném stavu s mladším povozníkem Kalašem. Dobrák Gründl nedovedl čelit Kalašově zlé hubě a pěstmi ho při svém nešťastném mrzáctví nikdy nezasáhl. Ti dva nuzní konkurenti se spolu ustavičně hádali, znepříjemňovali si život, jak jen mohli, lidé se na to dívali, naslouchali proudům jejich ohavných nadávek – a to byl poslední záblesk slavného kdysi fiakristického věku. Teď měla padnout na ty dva kohouty dvojnásobná bída, teď měli být postiženi oba stejným dílem, neboť otcové města se konečně rozhodli, že nebudou mít námitek proti stavbě lokální dráhy, která měla vést přes městečko z Martinic do Roketnice.

Usnesli se, že nebudou mít námitek! Jak by ne, však již nevládli jen sami staří páni, purkmistr Berger, kupec Groman a Duda, již je v obecním zastupitelstvu také podnikavý mladý Rittich a pekař Jan Ev. Trakl přečasto drží s mladými. Teď se už nemůže stát taková ostuda jako před lety, když při stavbě hlavní trati z Prahy do Trutnova městečko rozhodně nechtělo s dráhou nic mít, odmítalo strkat do podniku pozemky i peníze. Jednou to od té dýmající lokomotivy beztoho všechno chytí a shoří, však to známe, měli jsme tu už dost požárů! A má to vůbec nějaký smysl, taková železnice, když tu je spousta dobrých koní a výborně stavěné dostavníky? A tak vinou svých nedosti prozíravých pohlavárů ztratilo tenkrát městečko příležitost, jíž se velmi ochotně chopila nedaleká Stará Paka. Dvacet let městečko spalo, a Stará Paka rostla, rostla, Jilemnici vesele přerůstala.

Jilemnice bude mít dráhu, bude mít nádraží, přednostu stanice, třikrát denně bude jezdit lokálka nahoru a dolů podle Jilemky, bude nahrazovat hodiny těm, kteří je dosud nemají, a bude působit opojnou radost všem klukům z Jilmu, z Dolení ulice a z uličky Za vodou. Ještě žily v městečku stařenky, které nikdy v životě tu nestvůru neviděly, a nyní se třásly nedočkavostí, chudinky, aby nezemřely dřív, než se ten parostroj objeví za humny, a chrle oheň a dým, poletí bez koní šílenou rychlostí k horám, kde lišky dávají dobrou noc, do horoucích pekel, kam patří všechny ty novodobé vynálezy, dílo samého ďábla.

Již je přede dveřmi věk, kdy si děti budou hrát na hvízdání, troubení, nasedání a divoký let, v domech zámožnějších občanů se začnou kupovat nové hračky, červené a modré vozíky, tažené lokomotivou, kterou uvádí do pohybu ocelová pružina. Plechový parostroj povleče celou tu nádheru po kolejích ve tvaru kruhu nebo osmičky pod tunely a mosty z papíroviny, kolem nádraží a modrých železničářů stojících v pozoru. Děti obojího pohlaví budou bez dechu stávat na stanici a dívat se, jak se na znamení píšťalkou a trubkou páka pomalu pohne, jak se začnou kola rychleji a rychleji otáčet. Nebo se budou večer dívat z oken plni nedočkavosti, nemohouce usnout, dokud se dvé světel bílých a jedno červené se supěním a rachotem neobjeví nad Dudovou chalupou. Přiblížil se věk přejížděných hřebíků, uší kladených na horké kolejnice, tajuplných ozvěn v stinných a chladných podjezdech pod tratí, pobíhání po strmých náspech, na kterých rozkvetou květiny, které dosud nikdy nekvetly v tomto ztraceném podhoří, modrá stračka a červený vlčí mák.

Zjara roku 1897 přišli do městečka první měřiči a inženýři. Práce postupovala rychlým tempem, jako by společnost, která dráhu stavěla, chtěla Jilemnici vynahradit čas letitého spánku. Muži v kostkovaných čepicích s černými přístrojky, jimiž bylo dovoleno vyvoleným se podívat, s červenobílými tyčemi, s praporky a kolíky šlapali po lukách, po polích, kam dosud lidská noha vkročila, jen aby rozhodila zrno a požala úrodu. Zatloukali kolíky, mávali na sebe praporci, byly jich plné hospody, všude bylo hlučno jejich odbornými řečmi.

Za nimi přišli dělníci až odkudsi ze Slavonie. V zimě nosili kožichy obrácené chlupy dovnitř, v létě tytéž kožichy s chlupy ven, mluvili přepodivnou hantýrkou, byli hádaví, rvali se mezi sebou do krve a znepokojovali kdekteré děvče. Tváře měli snědé jako cikáni, ve žhavých pohledech se jim obrážela jejich daleká, slunečná země. Ti počali hloubit průkopy, navážet náspy, vrtat a vyhazovat skály. Okolo Jilemnice, v Jilemnici, po celé délce horského údolí, všude lidí jako much. Po prozatímních, úzkých kolejích, přes výhybky, kterým se kluci do setmění obdivovali, projížděly železné vozíky s hlínou i s lidmi sem a tam, náspy rostly a průkopy dostávaly svou pravou tvářnost. Nový Králův hotel na náměstí byl plně obsazen inženýry, večer bylo na korze veselo, jak nikdy nebývalo, a slečny se vyzývavě chichotaly, ale dotěrnostem sličných cizinců se statečně bránily.

Ne tak Štěpka. Té bláznivé Štěpce Kiliánové nastala nová konjunktura. Ti hřmotní, snědí, černovlasí inženýři se žádostivýma očima a s rozcuchanými plnovousy jako by byli jejími rodnými bratry! Byli stejně nevázaní a neslušní jako ona, stejně hluční se svou drmolivou, jiskřivou mateřštinou, překvapovali městečko výstředními šprýmy, posunkovali, vybuchovali, vášnivě řečnili. Jeden z nich, mladík s hebkými, sametovými tvářemi a zádumčivýma očima, měl jakousi zvláštní mandolínu, jejíž zlaté struny sladce zněly, a při ní bouřili Vlaši v toužebných písních, zvedali zraky ke stropu a nadšeně nadýmali hrudníky. Byli nesnášeliví, popudliví, nezkrotní a nestálí, hned něha, hned smích, hned píseň, hned rána – zrovna takoví jako Štěpka Kiliánová.

„Ta holka vypadá, jako by se byla Anna Malinová kdysi na některém z nich zhlídla!“ usuzovali lidé, protírajíce si oči nad zajímavým poznatkem, který měl dráždivě zabarvení při vší své nesmyslnosti.

První z těch chlapíků, který se o Štěpku začal zajímat, byl starší prošedivělý muž s nakroucenými kníry a s huňatým obočím. Byl o to černější, oč světleji se šatil. Nežli si s ní začal, dlouho se za ní nestoudně ohlížel a studoval ji bystrýma, zkušenýma očima, tak málo mu záleželo na veřejném mínění. Potom, když se k ní konečně na korze připojil, lopotně jí vykládal slepeninou všemožných jazyků o své černé, statné ženě tam kdesi v Itálii a o svých pěti ještě černějších dětech. Štěpka pochopila, že v ní hledá jenom obraz svého dalekého štěstí, pohrdavě se smála jeho nemužné změkčilosti i nebetyčnému sebevědomí a zbavila se ho, jakmile se za ní začal otáčet druhý, mladík, který u Krále hrával na mandolínu.

Chlapec byl velmi trpělivý a učil ji svému jazyku. Městečko mělo podívanou, když ti dva křiklavě, na celé náměstí, vyslovovali cizí slova, neustále je opakovali, neustále je přemílali, až Štěpka vystihla jejich pravý význam a utvářela si je v ústech stejně zpěvavě a táhle, jak jí je předříkával Ital. Potom oba propukali v nevázaný smích, stříleli po sobě očima a slibovali si rajské blaženosti povzbuzujícími úsměvy. Mladík měl asi docela jiné představy o svém poměru se Štěpkou než jeho předchůdce, kterému postačilo živit se pouhou iluzí, a napadl jednou Štěpku s pravou vlašskou vášní u sochy svatého Františka pod Kozincem, který tak trochu vypadal, jako by ho bolelo břicho. A Štěpka, Štěpka, která byla přece pevně rozhodnuta mít muže, Štěpka, která nyla v letních nocích samou chtivostí po životě, sevřela jeho chlapecké ruce s divokým a vítězným smíchem. Když se vzpouzel a chtěl jí dokázat, že on je pánem této zamotané situace, div že s ním nenaložila jako kdysi s kulhavým Holinkou, div že ho od sebe neodhodila jako lajtnanta Malinu, vyčerpaného milostným zanícením. Zábradlí nad lomem zapraštělo, a Ital se polekán ohlédl do hlubiny pod sebou. Nechal se jí pak pokorně vést jako zloděj četníkem se svěšenými rty a s bezbarvými tvářemi.

Ani třetí, inženýr, zpěvák a milovník služek, nestal se Štěpčiným ženichem, nezískal dar jejího těla, které se tak nestoudně nabízelo pastvě hladových očí. Štěpka sama sobě nerozuměla. Hra s muži ji stravovala, žila v jakémsi nebezpečném víru, stála nad srázem, ale nesklouzla, toužebně se smála a rozpínala paže jako šílená, sténala na lůžku za měsíčných nocí, volala k sobě stíny, a přece se vždy znovu vzdávala svého práva na lásku. Snad věděla, že _toto_ dítě nemá naději se narodit. Snad to byla hra na silnějšího, a ona, bohužel, i tentokrát byla silnější, anebo ostrůvek počestnosti, poslední píď její země, o němž se smlouvali s peklem její strážní andělé, byl pevný a nerozborný jako skála. Volala po milencích, ale byla by strpěla jen manžela.

</section>

<section>

## _29_

Před sedmi lety se Anně Kiliánové bratr Jan pranic nelíbil. Ve své selské, poněkud tvrdé mysli si ho již představovala, jak vládu nad statkem odevzdává synovi a jak dohasíná v malé sedničce za kuchyní pod těžkou pruhovanou peřinou. Malina však žil. Jeho tělesný stav se sice nezlepšil, ale také se nehoršil. Žíly na krku mu vystoupily, tvář se ještě víc propadla, ruce se znatelně chvěly, ale nešel na výměnek, syn se neženil, na Vejrychovsku zůstávalo všecko při starém. Zato začala marodit Anna Kiliánová.

Když se později Štěpka rozpomínala, kdy se projevily matčiny těžkosti poprvé, zjistila toto senzační datum: bylo to tenkrát, kdy anarchista ve Švýcařích zavraždil císařovnu Alžbětu. Anna se hrozně rozčilila, kolena se jí podlamovala, musila usednout. Od té doby nebyla již nikdy taková jako předtím.

Pak ji občas přepadla hloupá nevolnost, snad ani tato nevolnost neměla s její nemocí nic společného. A přece – kdypak bylo statné Anně nevolno? Kolikrát div že neztratila vědomí nad škopíkem plným nádobí, s utěrkou v ruce. Jistěže ji někdo uhranul! A Anna Kiliánová, která neulehla po celá léta, se nyní choulívala na pohovce, potažené voskovaným plátnem, na té protivné pohovce, na níž tak nerada sedala, poněvadž se na ni člověk obyčejně napolo přilepil. Mívala prožloutlé tváře a ztrhaným okem hledívala bezmyšlenkovitě ke stropu. Za den nebo za dva nebývalo již po nevolnosti ani památky. Asi za půl roku však začala Annu zlobit – chůze.

Ne snad že by byla rázem přestala chodit, neměla také pražádné bolesti, jenom když trochu déle kráčela, zmocňovala se jí zvláštní ochablost. Nohy slábly, tak slábly! Celá příčina všech jejích trampot vězela kdesi v boku. Anna si hnětla dlaní to nepříjemné místo na svém těle, podpírala je pěstí, nic plátno, nezbývalo než usednout, kam se právě dalo, na lavičku před cizím domem, na okraj plotu, na patník u silnice, na pařez podle cesty.

„Copak, copak, paní stavitelová, nějaká unavená?“

Anna odpovídala nerada. Hrozně se styděla za svou bezmocnost. Všemožně se vymlouvala. Buď se jí nějak „udělalo“ nebo na ni někdo špatně koukl. „Takových všelijakých lidí tu dnes chodí!“ Vstala a belhala se dál. Někdy se zas docela pěkně rozešla. Nejobtížnější bylo dostat se do bytu v druhém patře. Jen tak tak že vylezla po těch zatrápených schodech. A potom se svalila na pohovku ustrojená, jak byla, šly na ni mrákoty. Pot jí vystupoval na čele, byla celá zelená.

„Ty schody, ty schody, ty mě jednou zabijí!“

Teď už před ní Kilián schody v ochranu nebral. Nic mu nemusila říkat, věděl docela dobře, jak jí je, i bez těch lamentací. Již dávno si lámal hlavu, co by se v té věci dalo podniknout. Během léta se Annina nemoc podstatně zhoršila. Kilián se konečně rozhodl a vypravil se na poradu k doktoru Blodkovi. Ženě ani dceři se o své cestě slůvkem nezmínil.

„Musíte mi to pořádně popsat, jaké má bolesti, co jí kde vadí.“

Kilián mu mohl sdělit jen výsledky svých pozorování. Doktor se tvářil vážně.

„Hleďte, aby se zbytečně neunavovala. Ať se co nejméně pohybuje. A kdyby tak mohla být ušetřena chůze po schodech. Nemohl byste si vyměnit ten byt nahoře s někým v přízemí?“

Ne, to Kilián rozhodně nemohl. Z těch lidí, co dole bydlili, by se nikomu do druhého poschodí nechtělo, a on si svých nájemníků vážil. Pojal docela jiný plán. Vystaví si vilu jen pro sebe a pro svou rodinu, žádný nájemní dům. Vilu, jakou postavil doktoru Hilmarovi, jenomže mnohem menší, útulnější. Vyhlédl si náramně krásné místo při úvozové cestě od Panské zahrady ke kapličce svatého Isidora, pod samým Kozincem. Na severu i na západě je chránily vrchy a lesy. Kolem byly jen pastviny, pole a jeteliště. Nedaleko čněla čedičová skalka nad jezírkem, sotva větším než pořádná louže. Prý se tam za dávných časů popravovalo, stávala tam šibenice. Říkalo se tam „Na hrobce“. Lidé dokonce tvrdili, že na milé „Hrobce“ straší, černý pes s očima jako řeřavé uhlíky, blikavá světýlka dušiček a kdesi cosi. Kiliánovi to nemohlo vadit, byl nad takové pověry povznesen.

Do zimy byla vila pod střechou, avšak k nastěhování byla připravena až zjara. Mrazy a plískanice Anně Kiliánové dodaly. Nebyla už také žádná mladice, bylo jí víc než čtyřiašedesát let. Kdyby si byla aspoň dala říci a netrvala na tom, že musí být každý den na mši! Marně jí Kilián domlouval, tvrdil, že churavému křesťanu musí bůh odpustit, když se pomodlí doma a nenamáhá se zbytečnými špacíry. Kdepak Anna, ta měla svou tvrdou palici. Nejen do kostela, ale také ještě v neděli na chvíli na náměstí. Vždyť je to jen pár kroků! Nohy však v kostelní lavici ztuhly a nechtěly se rozejít. Kolikrát ji musila Štěpka po schodech vzhůru takřka vynést!

Kilián pronajal svůj byt v činžáku již od prvního dubna. Byl to vlastně velmi výhodný obchod, ta vila! Lidem stačí ukázat: „Tady by byla pěkná nová ulice!“ Hned se tam hrnou. Lišák Kilián neopominul koupit všechna pole pod „Hrobkou“, o která by tak asi v nejbližší budoucnosti mohlo jít. Jestli mu městští páni na tu vějičku sednou, postaví tu ještě celou vilovou čtvrť.

Kilián připravil svým spoluobčanům ještě jedno překvapení. Sotva byla vila omítnuta, dostala jméno. Uprostřed strmého štítu vykouzlil fasádník těžkopádná pozlacená písmena: VESNA. Považte, vesna! Jako by byl ten starý světoběžník postavil dům pro svou milenku, a ne pro nemocnou, mrzutou bábu s jaterními skvrnami v obličeji a s ochabujícíma nohama!

Krátce před Velikonoci se Kiliánovi do vily přistěhovali. Asi za čtrnáct dní po svatodušních svátcích byli zas v městečku zpátky.

V Jilemnici se dodnes vzpomíná na onen ojedinělý, ohavný útok škvorů na Kiliánovu rodinu. Opravdu bylo to něco tak podivného a směšného a přitom zrovna strašidelného!

Jedné květnové noci, za šest týdnů po tom, co se ve vile usadili, spali Kiliánovi docela pokojně při otevřeném okně ve své přízemní ložnici. Nenadále se oteplilo, zavál vonný jarní vítr, začínala opravdová vesna. Stavitel se kolem půlnoci probudil nepříjemným pocitem, že mu něco leze po čele. Smetl to rukou, ale již mu cosi podobného chvatně pospíchalo po chlupatém předloktí. Rozsvítil svíčku. Postel byla plná škvorů, oknem jich dovnitř lezly celé armády, zdi se jimi černaly. Škvor vedle škvora, tisíce škvorů, snad milióny! Spěšně zavřel okno a vyběhl jen ve spodním prádle a v pantoflích na zahrádku. To byla ovšem vzhůru také již Anna Kiliánová a Štěpka. Anna se tetelila úzkostí na pohovce ve vedlejším pokoji, Štěpka si s otcem prohlížela domek zvenčí. Zdi byly i tam plné škvorů, bylo jich nesčíslně, šplhali až k okapu za svitu luny. Hrůzná podívaná na tu šerednou škvoří úrodu!

Ráno nebylo po havěti ani památky, sám pánbůh ví, kam se poděla, kam zalezla, ale následující noci se komedie opakovala, ač okno zůstalo zabedněno. Celý den lili Kiliánovi do štěrbin mezi prkny podlahy kyselinu, pečlivě tmelili kdejakou skulinu. Marně.

Třetího dne pracovali u vily dělníci. Vykopali kolem celé parcely příkop jako okolo nějakého hradu a nasypali do něho nehašeného vápna. Na radu drogisty Poláka políčil Kilián na zahrádce kusy syrového masa. Co se do něho přes noc nachytalo, bylo ráno rozdrceno těžkým zahradním válcem. Škvorů znatelně ubylo, ale ještě jich lezly spousty po zdech venku i uvnitř. Na spaní nebylo ani pomyšlení.

Churavá a přenábožná Anna jen vzdychala a modlila se. V kostele jí kdosi namluvil, že ti škvoři nejsou nic jiného než horda převtělených ďáblů. „To máte ty zločince a vražedníky, které tam za všechna ta léta popravili, jakpak by ne, propánakrále! Vždyť to bylo zrovna rouhání, postavit si dům několik kroků od míst, kde dříve stávala šibenice! Uvidíte, uvidíte, tohle ještě tuze špatně skončí!“

Od té chvíle nebylo s Annou doma k vydržení. Ne, ne, tady nezůstane, vždyť je to země prokletá, dnes to jsou škvoři, zítra to budou třeba krkavci, kdopak to může vědět, tady provádí své rejdy sám satanáš. Cožpak to Kilián nechápe, že tady nelze bydlit člověku, který jen trochu myslí na své spasení? A řekněme, že to nejsou zrovna převtělení čerti, dojista jim však chce pánbůh dát výstrahu. Kdo by neuposlechl božího varování?

Tak mluvila bývalá Anna Malinová z Vejrychovska! Stavitel se zlobil, třískal dveřmi, proklínal ty svíčkové báby v kostele, nebylo mu to však nic platné, nakonec musil své ženě vyhovět. Nemocný člověk má právo na nějaké ohledy. A tak se mistr Kilián z nešťastné Vesny vystěhoval a octl se v domku vedle školy, v malém, skrovném domku, v němž měl krámek papírník Zach, v domku, který sám nestavěl. Tvůrce Hoření ulice se stal na konci svého života pouhým nájemníkem.

V domku u školy to nebylo tuze krásné. Místa bylo maličko, pokojíky byly temné a těsné. Štěpka těžko zvykala novému pořádku. V činžáku měla svůj vlastní pokoj a vlastní komůrku na půdě. Ve vile jí patřilo celé podkroví. Teď měla zase spát v ložnici s rodiči jako před lety, když byla ještě malá. Její výbava byla uložena v bednách a kufrech, její bohatá garderóba byla napěchována do skříní.

Najednou byla Štěpka opět těsněji připoutána k stárnoucímu otci a k churavějící matce. Objevila, co jí dosud unikalo v chvatu dní: beznadějné chátrání rodinného života. Matka, kdysi tak přísná a pracovitá, byla už jen vzdychavou, ustrašenou stařenou, která si často a bez jakýchkoli zjevných příčin poplakala. Otec byl den ze dne popudlivější. Jak by ne! Nemocná a plačící žena, neprovdaná dcera, prázdná vila u „Hrobky“ – kdopak by se odhodlal do ní nastěhovat nebo ji dokonce odkoupit? Spekulace s parcelami pod Kozincem se hned tak nezdaří.

Kiliánův nos zduřel, jeho líce zbrunátněly, rozcuchané bílé vlasy, dříve tak ctihodné, jen zdůrazňovaly jeho divoké vzezření. A právě v těchto neklidných dnech byl jmenován školním dozorcem. Brzy ho už neposední a nezdvořilí žáčci začnou nazývat Měchuřinou.

Kilián uvažoval o nové stavbě. Hledal pro sebe a pro svou rodinu nějaké slušnější místo, nějaký nový, opravdu pokojný útulek v stáří. Vystříhal se však otevřených polí, bál se škvorů.

Přemýšlel, hledal, ale pořád se jaksi nemohl rozhodnout. Snad ho činila váhavým ženina choroba, snad byl také jeho vynalézavý mozek už trochu unaven.

Můj ty bože, vždyť ta nebohá Anna nemohla už ani pořádně chodit po kuchyni! Štěpka od ní pomalu převzala všechny povinnosti i práva hospodyně. Do služeb Kiliánovy rodiny vstoupil Tonánek-Světýlko. Zakoupili těžkou, vypolštářovanou židli na kolečkách. Anna se nejdřív zpěčovala do ní usednout, když jí však naznačili, že jen tímto způsobem ji budou moci denně dopravovat do kostela, konečně přece povolila.

Kilián kul plány, kul je vytrvale, najednou však všeho zanechal a vrátil se k starému snu, o němž již dávno přemýšlel, ale který dosud úzkostlivě tajil. Jednoho dne se začala bourat stará márnice. Na jilemnickém hřbitově rostla nádherná empírová hrobka. Psal se rok 1899.

</section>

<section>

## _30_

Prvního září, právě na Štěpčiny devětadvacáté narozeniny, vyjel z Martinic ověnčený vlak s hodnostáři a pozvanými hosty. Na čerstvě omítnutém jilemnickém nádraží, vonícím vápnem a ozdobeném chvojí, byl netrpělivě očekáván celým městečkem. Muži i ženy, staří i mladí se tísnili v čekárnách, na nástupišti, před kolejemi i v přilehlých ulicích. Hlava vedle hlavy – jablko by nepropadlo. Vzrušení bylo nesmírné, taková událost jako dnešní se přihodí sotva jednou za život. V popředí stála kompletní Mourkova kapela, připravená nasadit trouby a klarinety, udeřit do bubnů a do činelů na pokyn svého kapelníka.

První vlak! Od zítřka vstoupí v platnost pravidelný jízdní řád. Ještě dnes, naposled, se v plné slávě zaleskly kočáry a dostavníky, když odvážely pány a dámy k zahájení jízdy do Martinic. Gründl si na své zrzavé pačesy nasadil pomačkanou buřinku, Kalaš se oblekl do oblýskaného černého kabátu. Možná, že ještě večer zapijí svůj žal „U koníčků“ nebo u Semjána, snad si dokonce vynadají nebo se porvou. Kohopak teď budou vozit jejich vychrtlé herky? Starého doktora Blodka, až pojede za nemocným do Štěpanic, do Mrklova, na Benecko – ale cožpak tam lidé také někdy stůňou? Nebo až přijede do města nějaký ten obchodní cestující, který bude chtít nabízet své zboží po celém okrese.

Kdekdo si dnes oblekl své nejlepší šaty, vždyť je to hotový svátek! Maminky si s sebou přivedly své potomky – i ty nejmenší, zavinuté v povijanu a ležící v kočárcích – ať to také vidí, ať si to zapamatují, jednou o tom budou vyprávět svým dětem. Och ty děti, s těmi byla největší potíž. Strážníci a železničáři je nestačili odhánět od kolejí, učily se po nich chodit jako po laně, přikládaly na ně ucho. Někdo jim namluvil, že supění blížícího se vlaku uslyší již z dálky, že se pod koly té železné nestvůry bude třást země.

Avšak slyšte, slyšte! Tam v dáli za lesy již hvízdá píšťala lokomotivy! To, co vidíte na obzoru, není nízko plující bílý obláček, ale rozptýlený kouř!

Vlak se skutečně blíží. V prvním vagóně důstojně sedí stavitel Kilián vedle purkmistra Bergra, sedí tam starý Groman, doktor Blodek, pekař Jan Ev. Trakl a ostatní členové městské rady. Kilián vypadá skoro způsobně, paty k sobě a špičky od sebe, mezi nimi hůl, o jejíž kovový knoflík si opírá bradu, nedůvěřivě pozoruje oknem bláznivý kolotoč lesa a naslouchá nesrozumitelnému brebtání italských inženýrů, kteří sedí v sousedním kupé za poloviční stěnou.

Tento vlak, jako všechny tehdejší vlaky na vedlejších tratích, je ještě vybaven starodávnými buclatými vozy se samostatnými odděleními, do nichž se průvodčí může dostat jen zvenčí po dřevěné lávce. Je k tomu zapotřebí kousek akrobacie. Vůz, ve kterém sedí městská rada, hosté a inženýři, je vozem druhé třídy, má vycpaná sedadla, potažená červeným plyšem. Les, telegrafní dráty, pole i chalupy, vše kolem prchá v divoké změti. Pro stavitele Kiliána to není nic nového, nejede vlakem poprvé, ale mezi členy městského zastupitelstva jsou i takoví, kteří ve vlaku jaktěživi neseděli, například Jakub Duda, jemuž přezdívají Žabař, a starý Vrbata.

Již je tu první nízká paseka, ta, na níž lze za podzimních večerů spatřit říjí zpitomělé srnce, na níž se pásají divocí králíci, paseka vlhká a stinná, za časných jiter zahalená závojem mlhy. Tam je vidět silnici – hle, i silnice je plná zvědavců, pitvoří se, povykují a mávají kapesníky a klobouky. Kilián je již starý muž, který si celkem nepotrpí na světskou marnost, a pak, chce-li, dovede se ovládnout, přesto se však trochu – jen docela málo – pokládá za hrdinu dne.

Dovede se ovládnout, ovšem zato v posledním vagóně mezi mládeží je někdo, kdo se ovládat vůbec nedovede. Štěpka tam provádí své divy. Chechtá se, mluví s kdekým a mluví ke všem najednou, oči jí září, je to její svátek, a jaký svátek! Mladíky, i ty slušné, to dnes přivedlo z míry, přinesli s sebou dvě láhve sladké kořalky a Štěpka nemá, rozhodně dnes nemá důvodů, proč by si odpírala toto zakázané ovoce. Je hlučnější a nevázanější než kdy jindy, tím spíš, že i jiné dámy a slečny si už lízly, a hned z nich spadla všechna hloupá škrobenost, jsou teď daleko příjemnější a nenucenější než na nedělním korze.

Vlak již definitivně opouští martinický les, poslední vysoké stromy kynou mistru Kiliánovi na rozloučenou, ty stromy, pod nimiž bylo ještě před nedávnem tak ticho a poklidno, kde bylo možno se skrýt přede vším hlukem světa. První stavení osady Jilmu! Vejrychovsko na druhé straně silnice! Kola již rachotí přes výhybky, a teď ten zběsilý pokřik a ta hudba! Mourkova kapela spustila tuš, prapory vlají, pleskají větrem. Brzdy skřípou a vlak se zastavuje.

Na jilemnickém nádraží poměrně krátké zastavení, občerstvení a proslovy. Dvířka všech kupé se otvírají, městská rada i inženýři se tlačí na stupátkách, purkmistr Berger za něco děkuje. Ach, školní děti a před nimi zpocení učitelé! Mládež v posledním voze se chová poněkud nezpůsobně, ale s tím se teď zatím nedá nic dělat. A opět hraje Mourkova kapela, pára syčí, vše je již zas pozamykáno, otevřená okna jsou plná hlav, opět mávání klobouky a kapesníky, hvizd píšťalky a vítězné zatroubení novopečeného vlakvedoucího! Přednosta stanice, krasavec s nakroucenými kníry a sametovýma očima, v červené čepici, ve vyžehlených černých kalhotách, stojí v pozoru a cení zuby k bílému úsměvu – vlak se hýbe.

Kilián sedí opět na svém místě vedle purkmistra Bergra a naslouchá ještě horlivějšímu brebentění italských inženýrů, přitakává bezmyšlenkovitě k jakési otázce pekaře Trakla. Jedním okem hledí na lesknoucí se knoflík své hole, druhým se pokradmu dívá ven, kde kolem něho tančí nikoli již les, nýbrž celé městečko s chrámem svatého Vavřince, školou a zámkem, s radnicí, domy a podloubími. Dolení ulice se obrací k vlaku svými pavlačemi a dvorky, všude uličníci a jásot, bože, kolik se to v posledních letech narodilo v městečku kluků? Je to zrovna hrozné, co jich visí na plotech, na větvích olší nad potokem, na sloupech pouličních lamp! Co se v budoucnosti stane se všemi těmito kluky? (Kilián neví nic o blížící se válce, nedočká se jí, netuší, že jich velkou část pohltí.) Nad Dolení ulicí, rovnoběžně s ní, defiluje kolem Kiliána jeho životní dílo, Hoření ulice. Kolik domů? Celá šňůra domů, a všechny stavěl on!

Vlak zapískal. Poprvé přejíždí hrabačovskou silnici. V příkopě pod tratí leží převrácená drezína, nejspíš ji teprve v poslední chvíli shodili z kolejí, kolem ní Charváti s kožichy obrácenými chlupy ven, s brunátnými jižními tvářemi. Nad silnicí, neuvěřitelně vysoko, jako poslední stráž městečka trčí svatý František s rukama složenýma na břiše. A již se vlak žene pod samým Kozincem. Lokálka poslušně zastavuje na všech svých pěti nádražích, leká stařečky a babky ze zapadlých horských vsí, blíží se pomalu, ale bezpečně k rozsochatému, holému Kokrháči s jeho propastmi, s jeho klečí a modrými květy hořce. Na konečné stanici, v Roketnici, se obrátí k zpáteční jízdě do městečka, když byla statečně urazila dvaadvacet kilometrů své trati.

Prvního září 1899. Nezapomenutelné datum pro současníky! Za tři měsíce skončí století, nastane rozmezí dvou lidských věků, a hle – svět se nezbořil, nespláchla ho potopa, babičky v kostele se mýlily, bůh se nerozhněval, hříšné nezahladil. Svět žije a žije i měšťáctví, ukolébané mírem. Svět žije, ten starý svět, v němž věci zůstaly tak dlouho beze změny, v němž tak dlouho, až do úplného zdětinštění vládli bohabojní sedláci, zámožní kupci a důstojní řemeslníci, jejichž řemeslo mělo zlaté dno. Císař nepozorovatelně stárnul a jen jaksi po sousedsku, pošetile, za humny, se prováděla nikomu nepotřebná radikální politika. Již se však v ulicích městečka začínají objevovat první postavy s širokými klobouky a s pobuřujícími černými vázankami, muži s maceškou v knoflíkové dírce, socialisté a volnomyšlenkáři. Již se v obecních zastupitelstvech hlásí k slovu nová generace, a nežli se staříci probudí z letargického spánku, zasednou v městských radách a zmocní se i starostenských křesel.

Ještě maličko, a nastane čas, kdy otcové, kteří klopotně schraňovali krejcar ke krejcaru, odevzdají statky, živnosti a obce dětem, které z našetřených kapitálů začnou opatřovat nákladný pokrok. Přestane se líbit křivolaká Jilemka se svými každoročními povodněmi, její koryto bude sešněrováno do kamenného řečiště. Přestane se líbit blikavé a mírné světlo na nárožích i v domech, bílý hrabačovský mlýn bude přeměněn v elektrárnu, zázračně zaplanou žárovky, dům i ulice se pohádkově vznítí pouhým klapnutím vypínače. Muž se žebříkem, s plechovou konvicí na petrolej a s hadrem k čištění cylindrů bude vymazán z obrazu maloměstského života, bude zapomenut, děti, které se narodí o deset let později, nebudou již ani vědět, jak vypadal. Zmizí schůzky řečných dívek a žen u pump a studní, výpravy služek s konvemi a putnami ke kašně na náměstí ztratí své kouzlo, neboť bude zřízen vodovod s rezervoárem na Kozinci, který bude sbírat prameny v líbezné Baťovce pod Žalým. Budou vystavěny nové činžáky a domy se zbytečnými věžičkami, nové školy, jako by už staré nedostačovaly, měšťané začnou pomýšlet na zvelebení a okrášlení svého rodiště, na založení muzea, na předláždění ulic a rozšíření chodníků. Policajtovi odejmou jeho tradiční buben, náměstí bude zbaveno trávy, stařenky, ty, které nosívaly čepce s penízky, stuhami a cetkami, vymřou, začnou se vyrábět tovární boty, ševci přijdou o slávu svého řemesla a služky budou nosit klobouky jako dámy. To, co bývalo výsadou honorace, stane se majetkem nejširších vrstev a ti, kteří to dosud považovali za své nezadatelné právo, budou vrtět hlavami nad nespravedlností tohoto světa. Snad se budou dokonce těšit na to, až usnou tvrdým spánkem beze snů na jilemnickém hřbitově a neuslyší už ani zmatené hlasy svých dětí a vnuků, ani hukot železnice a všech těch budoucích nových strojů na silnicích a v oblacích nad svými hlavami.

</section>

<section>

## _31_

U martinického lesa vyrostla nová Cíchová fabrika. Nejen jilemničtí kluci, ale i dospělí začínají vášnivě jezdit na lyžích. Budova dívčí školy se dostavuje – nestaví ji mistr Kilián. Pokrok, pokrok, pokrok! Romantika! Romantika! Kde je školák, kde je junák, kde je muž, který nečte romány Julia Věrna a Karla Maye?

I do divadla se vloudil nový, romantický duch. Hubený hrabačovský barvíř Mikyska vystupoval v roli Dona Quijota. Jel na opravdovém koni, z rozťatých měchů teklo opravdové víno, mlýnská ramena se točila doopravdy! Kupec Kamínek z Dolení ulice vynikl v _Kryštofu Kolumbovi_. Vlny namalované na dlouhých pruzích plátna se pohybovaly a budily tak iluzi rozbouřeného moře. Kolumbova flotila byla také jen namalována na kulisách, zato jeho velitelská loď Santa Maria byla opravdová kocábka, podobná oné, v níž němý Franc jezdil za povodně po Jilemce. Jakýsi plavčík visel v ráhnoví, dole zápolil Kamínek se vzbouřenými lodníky, situace se stávala hrozivou, nože se zableskly, pistole byly vytaženy, avšak plavčík zvolal právě tak včas své vítězné: „Země! Země!“ A obecenstvo slzelo ulehčením, neboť Kolumbus-Kamínek byl zachráněn. Na scénu vstoupili indiáni. Byla to první slavná hra s indiány, kteří měli tváře pomalované všemi barvami a vlající péra v černých parukách.

Líbili se nesmírně, městečko volalo opět po něčem podobném. Tak byla za necelý měsíc po _Kolumbovi_ nastudována _Cesta kolem světa za osmdesát dní_ a v ní zas vynikla Štěpka Kiliánová. Mikyska hrál tentokrát Philease Fogga, ale nevydařil se, poněvadž diváctvo se smálo, jakmile ho spatřilo, bylo na něho zvyklé jako na komickou figuru, kdežto Passepartoutovi, mladému Mlezivovi, se nesmál nikdo, byl na tu roli příliš smutný. Štěpka ovšem hrála Audu, mladou indickou vdovu. Černé vlasy měla zapleteny ve dva předlouhé copy, v uších jí visely zlaté půlměsíce. Aspoň se ty staré náušnice z maškarního plesu ještě jednou uplatnily! Když v Novém Yorku vstupovala s Phileasem Foggem na parník kapitána Speedyho, posadila si na hlavu otcův polocylindr, ozdobený tylovým závojem, který jí splýval po zádech až k pasu – tak si patrně představovala urozenou Angličanku na cestách.

Zachránění sličné Audy z připravené hranice, na níž měla být zaživa upálena se svým nebožtíkem manželem, bylo odměněno bouří nadšení, avšak holič, který byl malé postavy a nebyl nadán obzvláštní tělesnou silou, se při tomto výkonu div neztrhal. A cožpak teprve slavnostní Audina projížďka na slonu! Jak důstojně se tvářila a jak se blaženě usmívala, zatímco pod ní, ve vnitřnostech kašírovaného slona, praskaly Synáčkovy a Xaverovy kosti! Nejpůsobivější však bylo přepadení vlaku rudochy. Vlak byl opět namalován na plátěném pásmu a indiáni se na něj vrhli s pravým hurónským řevem, výhružně mávali tomahavky a poskakovali jako opice.

_Cesta kolem světa_ _od Julia Verna_ byla sehrána celkem třikrát, vždy před vyprodaným domem. „Nuže,“ doporučoval Synáček, „když mají tyhle výpravné kusy takový úspěch, dáme na program zase něco takového!“ A na plakátech se objevily _Děti kapitána Granta_.

Jilemnice neviděla ještě nikdy předtím divadelní reklamu. O tu se postaral mladý Kverka, který na podloubí hotelu „U modré hvězdy“ prodával podvazky, šněrovačky, límce, kravaty a jiné módní zboží. Sestrojil ze starých kulis a z řeznického vozíku Dunkan, jachtu lorda Glenervana, zapřáhl do ní kluky, oblekl se do čehosi, co z jakýchsi příčin pokládal za admirálský stejnokroj, a jezdil od hospody k hospodě. Všude statečně pil. Plula znamenitá loď Dunkan po náměstí, plula ulicemi, zajela i do Mříčné a do Hrabačova. Dobrý horský lid v městečku a v okolí byl vzrušen na nejvyšší míru. Jak jen se to, proboha, pohybuje? Vždyť ono to jede samo! Kluci, kteří Dunkan tlačili, byli ovšem schováni pod plachtou, a aby viděli na cestu, měli v ní pro oči vystříhány dírky.

Konečně bylo po zkouškách, po generálce, zvonek zacinkal potřetí, představení se začalo. Hlediště i galérie byly naplněny do posledního místa. Štěpka hrála lady Glenervanovou. Zrádným Ayrtonem byl kupec Kamínek. Hrabačovský barvíř dostal roli učeného Paganela.

Jaké úžasné atrakce byly pro obecenstvo připraveny v _Dětech kapitána Granta_! V hadí sluji syčeli mechaničtí hadi, které stvořil Synáček z papíru a z pružin. Patagonec Thalcave sestřelil dobře mířenou ranou kondora (vycpaného ostříže), který unesl mladého Roberta (hadrového panáka Bertičky Polákové), řeřavé vlčí oči obkličovaly palisády, sopka soptila – och, ta sopka! Jejím tajemstvím bylo šlapací kolo – vymyslil je zase Synáček – po něm se drápali lord Glenervan a lady Glenervanová s dětmi a s celou tou sympatickou společností. Tu se najednou dalo kolo do pohybu, všechno se to řítilo zpátky, kamení pršelo, plameny šlehaly, dámy úpěly a válely se dole pod srázem s pány v jediném klubku. – Bylo to nesmírně napínavé a povznášející.

Nakonec byl na zapomenutém ostrůvku uprostřed moře nalezen zarostlý kapitán Grant vedle malebných trosek své lodi Británie, týž Grant, který měl na začátku představení hladce vyholené tváře a potom tak strašlivě ztroskotal, a zrádný lotr Ayrton, vulgo Ben Joyce, byl z trestu zanechán na jeho místě na pusté skále se zásobou střeliva a potravin a s mnohými dobře míněnými radami, aby se polepšil. Opona spadla a diváci neúnavně tleskali všem, Kamínkovi, Mikyskovi, Jejich Lordstvům, zachráněnému Grantovi i lotru Ayrtonovi, který, když se to tak vezme, byl nakonec docela dojemný. Spokojený divadelní národ slzel a těšil se na první reprízu.

Co to bylo za slavné doby, tyhle výpravné kusy na jevišti jilemnických divadelních ochotníků! Vzpomeňte, pamětníci, jak jste žádostivě hleděli za Kverkovou jachtou, když půvabně brázdila bahno naší Dolení ulice! Co jste si jako kluci nahráli na dvorku Plíškova domu na ztroskotání, na ubohého Granta, a vy, děvčátka, na neodolatelnou lady Glenervanovou! Kamaráde, tys to byl, který tak toužil po kapitánské čapce a také ji nakonec dostal! A v divadle jsi podvakrát natahoval krk po matčině boku, díval ses vyjeveně na boje i zemětřesení, viděl jsi Štěpku Kiliánovou, jak se řítí po úbočí sopky, žasl nad léčkami elegantního Ayrtona, nastrojeného do bílých plátěných šatů, radoval ses nad šťastným koncem se všemi ostatními velkými i malými dětmi, shromážděnými v hledišti.

Úspěch _Dětí kapitána Granta_ překonal všechno očekávání. Tou hrou byli uneseni i lidé vážní, odměření, kteří se dosud nedali vyrušit z klidu žádným z těch romantických kusů, jichž byla přece sehrána již celá série. Jak by ne, vždyť technický rozmach ochotnického spolku byl prostě neuvěřitelný. (Vlci, hadi, sopka!) Titíž důstojní a škrobení lidé tleskali a povykovali stejně i při třetí a čtvrté repríze.

A právě na této čtvrté a poslední repríze na samém sklonku senzačního roku 1899 seděl mezi honorací muž, který tam ještě jaktěživ neseděl, vychrtlý, dlouhý chlapík s řídkými vlasy a navoskovanými kníry. Měl zapadlé, posměšné oči, tenké prsty, zažloutlé od cigaret, a byl oblečen do nenápadných šatů šedé barvy. Tento cizinec snad jediný ze všech tleskal jen jakoby z donucení, unaveně, líně, s opovržením. Pouze tehdy, když se Štěpka Kiliánová koulela jako obrovský balík látky po úbočí sesouvající se hory, zkřivil jeho vyžilou tvář ohavný škleb a kostnaté dlaně zavířily jako velikonoční klapačka. Potom si zas nasadil masku urážlivé lhostejnosti.

Tento záhadný člověk, tento ledový muž mezi všemi těmi horoucími nadšenci, ten panák bez kapky krve v žilách, či snad příliš světem protřelý pán, který viděl už jinší scény a byl zvyklý jinší romantice, nebyl nikdo jiný než hejtman Pavel Malina, který dlel od neděle na Vejrychovsku u otce a bratra na trvalé dovolené.

</section>

<section>

## _32_

Španělsko bylo poraženo Spojenými státy a jeho loďstvo zničeno, v Jižní Africe planula válka, Búrové se udatně bránili červenokabátníkům, jména Krüger a De Wett šla od úst k ústům, stateční kluci z náměstí bojovali búrskou válku s kluky z Jilmu a Štěpka Kiliánová se radovala ze své nové válečné příležitosti, ze své pozdní válečné příležitosti – ale kde se, u čerta, v městečku vzal hejtman Malina?

Pavel Malina nebyl hejtmanem tak tuze dlouho. Bylo to od něho vlastně hezké, že dosáhl tak vysoké hodnosti na samém sklonku své vojenské kariéry. Jmenovali ho hejtmanem, ale pak – nu, pak mu ovšem nezbylo nic jiného, než zažádat o penzionování.

Dloužky, ze kterých se staly dluhy, marně uplácené milosrdnou rukou otce, jenž pro tento ušlechtilý cíl obětoval staršího syna jako Abrahám Izáka, rostly a rostly, dvůr se drolil a drolil, až už nebylo ani pomyšlení na to, že by mohl být ještě někdy stmelen do původní podoby. Bylo již nad slunce jasnější, že bude nutné opět odprodávat, ale bylo také nad slunce jasnější, že nebudou odprodávat Malinovi, nýbrž věřitel, jilemnická spořitelna. A nebylo už ani pomyšlení na to, že by si bylo možno na Vejrychovsko ještě něco vypůjčit, a tak do zázračné hejtmanské kariéry, do kariéry z boží milosti, přestala téci míza. Pavel zakončil smutnou frašku velkolepou důstojnickou pitkou a navrátil se domů jako marnotratný syn se svítivou uniformou a s prázdnýma rukama.

Nebyl uvítán jako onen biblický marnotratník, ale spíš jako mrtvola, která se nezvána a nevolána vrátila z hrobu. Nikdo nezabil na jeho oslavu tučné tele, nikdo ho s blahořečením nepřivinul k srdci. Hluchoněmý Franc rozpačitě smekl čepici, žádný jásavý zvuk mu nevyšel z hrdla, starý pes jen tesklivě zakňučel, když ostruhy na lesklých perkách zazvonily před jeho boudou.

I on snad věděl, že ten, jenž vstupuje, nepřiloží ruku k dílu, nevysype z děravé kapsy zlato, potřebné k znovuzřízení hospodářství, že se jen líně svalí na postel ve velké světnici a bude se tiše nudit a nahlas po vojensku klít. Starému Malinovi nepřibylo vrásek v jeho zbědovaném obličeji jen proto, že se mu jich tam už víc ani nevešlo. Hejtman pozdě vstával, pozdě sedal ke stolu, na každého se přepodivně díval a přepodivně se usmíval. Pozoroval. Zažíval zvláštní senzaci. Tak vida – domov! Dávno již nebyl jeho domovem. Nic ho sem nelákalo, nic ho tu netěšilo. Eh co, bylo mu to vlastně docela jedno. Byl dokonale vypotřebován, dokonale znaven. Nebyl těžkomyslný, spíš naopak, všechno mu bylo jen k smíchu, jeho smích však nebyl smíchem veselého člověka.

Jan vstoupil do světnice s dýmkou v zubech a se starostlivě nakrabeným čelem. Proč? Hnědák měl kalné a vyhaslé oči. Bolela ho noha. Před třemi dny mu Peřinův čeledín způsobil na stehně velikou tržnou ránu, když se neopatrně zatáčel s kládami okolo Gasnerovy zahrady. Zvěrolékař ránu zašil, ale nyní má kůň horečku, chvílemi smutně a táhle zařehtá. Jen proto se Jan tvářil tak ztrápeně. A hejtmanovy uši, zašpičatělé jako uši satyra, se bystře vztyčily, vrásky kolem úst se rozběhly k úšklebku. Jan se souží pro takovou lapálii! Blázen! Starý hleděl pozorně na mladšího syna. Smál se nebo se nesmál? Ještě mu doma dobře nerozuměli – naštěstí!

Děvečka zakopla a rozlila krajáč mléka. Starý se rozkřikl sípavým hlasem a hejtman se musil ze šetrnosti obrátit, aby nevypukl v hlasitý řehot. Tihle lidé, ti maličcí lidé na statku – jaké je to legrační divadlo!

Zatím ještě jen chodil a díval se. „Když se mu nemůže vrátit láska k těm věcem, v kterých vyrostl,“ myslil si starý Malina, „zdalipak se v něm probudí aspoň soucit s námi?“ Dávno však zhynula, dávno zaschla ta ratolest sotva kdy zelená. Láska se nevrátí, soucit se neprobudí. Chodil dlouhými kroky podle čertovy stodoly, brodil se ve vysokém sněhu na kraji paseky. Hledal snad něco, co tu kdysi bývalo, toužil se rozpomenout? Ach ne, bloudil tak prostě jen proto, že neměl nic na práci. Procházel se, aby objevoval věci malicherné a nevýslovně směšné.

Protože byl kostnatý a vytáhlý, byl i jeho stín hranatý a dlouhý. Tak chodili vlastně spolu, on a jeho stín. Děvečka Francka byla hloupá holka, trnula hrůzou, kdykoli ho měla potkat. Jednou seděla u studny na nízké stoličce a vysekávala led kolem obrubně. Měsíc zeleně svítil. Tu cosi zakřupalo na ledové tříšti a na ozářené stěně čertovy stodoly se objevil hejtmanův nosatý stín. Stín samého satanáše? Nebo černokněžníka Vejrycha? Francka utíkala s pokřikem domů, jako by jí hlavu zapálil, sekeru nechala ležet u studny. Pavel se štěkavě rozchechtal. Na dvůr jako by se vrátily staré časy ze zapomenutých pověstí.

Ustavičně kouřil. Snad dával celé své výslužné jen na cigarety. Ostatně – proč ne? Nechával se s naprostou samozřejmostí od otce a od bratra živit. Nepřidal ani haléř na stravu, ani na bydlení. Byl doma. Trpěli jeho přítomnost, byla jim levnější než jeho drahá nepřítomnost. Nedopalky cigaret ležely všude, po dvoře, po podlaze, kolem stolu, Francka měla co zametat. Jeho stará světnička, již opět okupoval, byla všecka poseta těmito smutnými květy. Kouřil usínaje, kouřil, jakmile se probudil. Popel z jeho cigaret se sypal na pruhovanou duchnu, na napěchované polštáře. Tu a onde neopatrný plamínek propálil dírku, a z ní se pak trousilo drobounké peří jako podzimní sníh.

Chodíval s oblibou do hospody Jana Semjána, s nikým se však nepřátelil, se sousedy nerozprávěl. Nedaleko výčepu si našel stůl, kde sedával sám. Opět se jen díval. Co tu bylo směšných tváří, směšných, udřených tváří! Všechny tak nepodobné ušlechtilým tvářím čackých důstojníků a důstojnických dam v olomoucké posádce! Co starostí, napsaných na čelech, co malicherných zájmů, jako by život byl tak hrozně důležitý, jako by byl tak důležitý majetek, štěstí dětí a vnuků a celá jejich budoucnost. Jako by mělo vůbec nějaký smysl trápit se jen proto, že o předvánočním jarmarce lilo jako z konve a zboží šlo špatně na odbyt, jako by někoho mohlo doopravdy zajímat, zhasne-li souchotinář Sípal dnes nebo až za měsíc, je-li ta či ona holka ještě počestná, padá-li Nácíčkovi ze Špitálku karta nebo nepadá, sbíhají-li se chudákovi Culíkovi sliny na cizí sousto, jakou ostudu zas ztropil kočí Kalaš svou nevymáchanou hubou.

Druhá taková místnost, kam hejtman občas zabrousil, byla Goldšmídova kořalna v Kostelní ulici. Kořalna sice nebyla zrovna vhodným místem pro takového pána, ale hejtmanovi se ani dost málo nechtělo chodit mezi pány. Byli by od něho žádali, aby se jim přizpůsobil a choval se stejně důstojně a odměřeně jako oni. Hejtman Malina — a důstojný a odměřený! V tomto ctihodném kroužku! S doutníkem v prstech, s rozšafným sousedským rozhovorem na rtech! Chtěl být sám. Ne snad že by se pokládal za viníka nebo dokonce za vyvrhele. Jeho role ničitele hodnot mu nebyla ani dost málo nepříjemná. Problém jeho ztracené existence – byl-li to vůbec nějaký problém – ho nebolel. Byl to mrtvý problém. Člověk s ukončenou minulostí. Muž bez budoucnosti. Zmalátňující pocit minulosti v žilách, lidská troska na samém okraji jámy. Víc nic. Víc nic.

U Goldšmída, na roh věčně politého a lepkavého stolu, mu stavívala čtvrťák Líza-Basička, živé pohoršení města Jilemnice. Sedával tam tupě a beze slova, upíjel ze sklenky, stříhal svými navoskovanými kníry a pohyboval pokožkou na čele. Naučil se pohybovat čelem, jako by to nebylo jeho vlastní čelo, ale cizí, přišité. Neměli ho ovšem rádi ani u Semjána, ani u žida. Byl z těch, kteří sice ještě platí, ale patrně jednoho dne přestanou platit. Nějakou dobu bude nutno dávat na úvěr, pak začnou potíže. Žid ho hodnotil po židovsku. Semján se po něm díval po očku, s nedůvěrou. Takoví tiší a zlomyslně se ušklebující lidé jednoho dne zosnují hádku, rvačku do krve jen pro pouhé povyražení. Kdy přijde ta trpká hodina, při sklence kyselého vína nebo při pouhém pivě? Zatím ještě ten divný brach vypadá, jako by se dobře bavil. Co však učiní, až se přestane bavit? Jakou způsobí nepříjemnost, aby se jeho pochmurná duše trochu vzpružila?

Týden před Vánocemi potkal hejtman na náměstí strýce Kiliána. Nevyhnul se mu, proč by to byl dělal, zastavil se s takovým klidem, jako by byl nepřišel po letech z cizího a nesrozumitelného vojenského života, ale jako by se byli spolu naposled viděli včera večer.

„Hle, hle – Pavel!“ podivil se stavitel a díval se kamsi mimo něj svýma vypoulenýma bledě modrýma očima. Hladil si bílou rozcuchanou bradku a chmuřil husté obočí, jako by se chystal něco závažného říci. „Hodně dlouho jsme se neviděli!“ Toť se ví, mohl mu říci něco docela jiného, vyčítavého, ostrého. On, městský notábl, dozorčí orgán spořitelny, musil přec dobře znát všechny hlavní hříchy tohoto melancholického dobrodruha.

„Vlasy už máte bílé, strýčku,“ podotkl hejtman a podivně, kysele se usmíval.

„Na vojně se ti asi nelíbilo,“ kavalírsky naznačil stavitel.

Opět se tak křivě ušklíbl a zadíval se na starcovu obrovskou lebku, na jeho šosatý kabát, na brunátné tváře a vytřeštěné oči. Zvarhaněné kalhoty, polocylindr, špičky bot obrácené vzhůru – vypadal notně směšně, ten vypelichaný hodnostář!

O dva dny později narazil na vozík s ubohou, bezvládnou Annou. Tonánkovi se na špičce nosu třásla kapička, námahou mu na krku vystupovaly žíly. Hejtman podal pacientce ruku. Její byla těžká, studená a vlhká. Tonánek vyvaloval oči samou úctou.

„Vidíš, vidíš,“ skřehotala stařena, „tak vypadám!“

„Nikdo nemládne,“ usmíval se záhadně svěšenými rty.

Žluté skrvny na tetině tváři, podivný vehikl, blížící se smrt. Ani to ho nedojalo. Pobuda s ozáblým nosem a s dávno neholeným strniskem chudáckých vousů vzbudil v něm veselost. Cupitavě nohy, které mrznou v děravých křápech, dusný dech ožraly – blízký tvor, soumračný tvor. Ejhle, člověk! Při setkání s nemocnou pocítil Pavel něco, čemu sám nedovedl dát jméno. Radost z hynutí. Annin případ potvrzoval jeho životní pravidlo: vyžít se a užít. Je snad na osud nějaké spolehnutí? Není nejmoudřejší zmocnit se všech radostí, které život poskytuje, dřív než je pozdě? Stáří. Zbytečná poctivost. Zbankrotělá povýšenost. Nakonec tak jako tak přijde – tohle.

Odcházel s jednou rukou za zády – luskal si prsty – druhou si přikrýval ústa. Uvnitř se smál, smál se jako pominutý. Snad měla děvečka Francka přece jen pravdu, když se pokřižovala, kdykoli ho měla potkat. Snad ji nadarmo neděsil jeho bizarní stín.

Obleva byla vystřídána mrazy, po dva dny bylo okolo statku všecko hladké a lesklé jako zrcadlo, pak se opět začal trousit sníh. Slunce se již neukázalo až do konce roku. Kokrháč zmizel za záclonou chumelenice. Na Štědrý večer starý Pěnička slavnostně vytruboval na roh hodinu za hodinou, vypadal v kožiše, s halapartnou a s huňatou čepicí na uši jak ponocný od jesliček. Stromky se rozsvítily a jeden po druhém pomalu hasly. U domovních dveří zadupali koledníčkové. Potom opět nastaly všední dni. Ještě cosi však bylo očekáváno – vzrušený a ponurý hlahol zvonů, jaký zazní vždycky jen jednou za sto let.

</section>

<section>

## _33_

_„Kdybych já věděl, že letos umru,  
dal bych si dělat dubovou truhlu.  
Dubovou truhlu a na ni věnec,  
aby věděli, že jsem mládenec.“_

</section>

<section>

Synáček zpíval, potřásaje svou rusou hřívou, nyvě kroutil očima a usmíval se na obecenstvo, rvavě si tiskl ruku na prsa – zřejmě si tropil šašky z té smutné písničky. Když dozpíval, zahučela bouře potlesku. Hned nato spustila Mourkova kapela břeskný pochod.

Potom vstoupil na scénu Kverka. Nikdo by ho byl nepoznal, kdyby v programu vedle tohoto čísla nebylo vepsáno jeho jméno. Měl na sobě naruby obrácený kožich fiakristy Gründla a obličej schovaný v lepenkové medvědí hlavě s čenichem velmi podobným kachnímu zobáku. Přešlapoval nemotorně na všech čtyřech, mával rukama, ozbrojenýma ohromnými drápy, a pobručoval:

</section>

<section>

_„Já jsem medvěd huňatý, huňatý, huňatý,  
mám pazoury chlupatý, chlupatý, chlupatý!“_

</section>

<section>

Štěpka seděla s otcem u panského stolu ve společnosti manželů Bergrových a rodiny radního Trakla. Pekařka s bílými, jakoby neustále pomoučenými pažemi hleděla na ni úkosem, nebylo jí právě příjemné, že má po svém boku tak nevázanou a nespolehlivou osobu. Štěpka se nechovala ani trochu důstojně, zuřivě tleskala, hlasitě se chechtala, upozorňovala na sebe, pila jako chlap z otcova půllitru. Avšak stará paní Bergrová se jen shovívavě usmívala a povzbuzovala ji, pokyvujíc svou rázovitou hlavou:

„Tak je to, holečku, tak je to, jenom být veselá, dokud je mladá, ach ano, ach ano, dokud je ještě mladá!“

Štěpka si otírala krajkovým kapesníčkem ovlhlý týl a čelo, orosené krůpějkami potu, hruď se jí bouřlivě vzdouvala. Kilián hleděl chvílemi na ni, chvílemi na purkmistra, pokašlával, výstupů si skoro nevšímal. To nebylo nic pro něj, takové žerty v tuto vážnou chvíli, to tajtrlictví, to křečovité veselí. Ne, ne, to nebylo nic pro mistra Kiliána.

</section>

<section>

_„Medvěd chňapá po medu, po medu, po medu  
to já taky dovedu, dovedu, dovedu!“_

</section>

<section>

Kverka toužebně vztahoval pazoury po nejblíže sedících dámách. Na medu však seděla včela a nešťastného chlupáče bodla do jazyka.

</section>

<section>

_„Teď mě bodla do huby, do huby, do huby,  
láska, ta mě zahubí, zahubí, zahubí!“_

</section>

<section>

Medvěd se svíjel, lomil rukama, kňučel, těžkopádně tancoval.

Velký i malý sál byly nabity do posledního místa. Taková senzace jako silvestrovské loučení se stoletím se nesměla propást. Přišel každý, kdo jen trochu mohl, a to ještě pořádali sokolové pro své členy a pro své zájemce v sokolovně vlastní, konkurenční silvestrovskou zábavu. Ve dvoraně bylo ovšem lidí mnohem víc, vždyť to vedli ti dva blázni, Synáček s Xaverem Punčochářem, účinkovala celá jejich parta. Bylo živo i na galerii, kde také postavili několik menších stolků. U jednoho z nich, nevšímaje si ostatní společnosti, jejímž byl nežádoucím přívěskem, seděl, seděl a upíjel ze své čtvrtky vína hejtman Malina.

Po medvědovi přišly na řadu dvě mladé dámy a zpívaly rozladěnými hlasy komické duo. Byly přestrojeny za dráteníky, měly kolem beder navěšeny pastičky, mávaly čapkami a svolávaly všechny hochy

</section>

<section>

_„… z Čech, ze Slezska i z Moravy,  
s očima modrýma, s očima černýma,  
se srdci ušlechtilýma.“_

</section>

<section>

Bylo to strašně ubohé, ale potlesk proto nebyl o nic menší. Dráteníci se upejpali a ukláněli, nakonec musili ještě jednou zopakovat vlastenecký refrén, zamávat čapkami a rozeslat polibky a pozdravy

</section>

<section>

_„… celé naší krásné české vlasti  
od dráteníčků, kteří nosí pasti.“_

</section>

<section>

Pavel Malina se občas naklonil přes zábradlí a se zájmem si prohlížel dívenky v nadýchaných šatečkách, s načechranými kadeřemi, gardedámy, ověšené všemi svými rodinnými šperky, blahobytně vypadající měšťany, všechny ty hlavy tmavé i světlé, vlasaté i lysé, které se dole vlnily jako makové pole.

Výstup měla Štěpka, výstup měl Xaver Punčochář, hrabačovský barvíř i Kolumbus-Ayrton, veselý kuplet zazpívala manželka pernikáře Kočárka, konečně se přiblížila dvanáctá a na jevišti se začala za spuštěnou oponou připravovat půlnoční scéna. Buchala tam kladívka, nějaké hlasy se tam překřikovaly, opona se pohybovala, jako by do ní dul vítr, v jejích trhlinách se přes tu chvíli zalesklo něčí vlhké, vzrušené oko. Aby se obecenstvu nezdála přestávka příliš dlouhá, hrála Mourkova kapela, tísnící se prozatím v koutě pod galerií, kousek za kouskem. Pravá chvíle kapelníku Mourkovi nastane až po programu, pak se se svou bandou usadí na jevišti a bude vyhrávat k tanci.

Hejtman slezl obtížně se schodů, měl již poněkud těžkou hlavu, ač se naprosto nemohlo říci, že by snad byl opilý. Postavil se na chvíli v domovních dveřích, díval se netečně do zasněžené, vylidněné ulice a kouřil tam v mraze cigaretu. Hudba k němu doléhala jakoby z nesmírné dálky. Nepřišel sem ovšem puzen nějakou pochybnou přecitlivělostí, kouzelný tanec vloček, které se váhavě snášely a roztávaly na špičkách jeho vyleštěných bot, ho pranic nezajímal. Chtěl si jen trochu ochladit hlavu a osvěžit se na čerstvém vzduchu. Až zas usedne na svém místě na galerii, dá se s novou vervou do pití. Chválabohu měl co zapíjet a oslavovat, celou svou zmařenou vojenskou kariéru, promrhané jmění, podlomené zdraví.

Když se vracel ze svého samotářského výletu, toporný, kostlivý, nepřístupný, se zlým pohledem a s vysoko vztyčenou hlavou, s trčícími kníry a s vychrtlým týlem, spatřil v síni u prostřeného stolu, kde se prodávalo cukroví, stát Štěpku Kiliánovou. U úst se jí tvořil obláček páry. Cpala se statečně krémovými trubičkami.

„Jejej, Pavle, ty jsi taky tady?“ měla oči vykulené upřímným údivem a pokuckávala, drobeček jí zaletěl do dýchací trubice.

Otočil k ní strnule hlavu a chladně se na ni podíval. Přišla mu však neodolatelně k smíchu se svým tučným zátylkem a s masitými pažemi, s hrudí sepjatou korzetem tak těsně, že se jí všechny kostice rýsovaly na bocích a v pase. Ústa se mu samočinně otevřela k tichému úšklebku.

„Zabíjím čas,“ procedil skrz zuby. „Dívám se shora, z galérie, jako pánbůh na výsostech na ten zvěřinec pod sebou.“ A opět se ušklíbl.

„To je legrace, viď? Bavíš se dobře?“ Kousek krému jí spadl na střevíček, rychle se shýbla, aby jej očistila. Vzpřímila se uzardělá, v tváři celá hořela. To byla námaha! „Kverkův medvěd a Synáček – znáš mladého Skálu? Ten veliký, světlovlasý, víš? Moc pěkně zpívá. Je strašně zábavný. Ten ti má sílu!“

„Ja, ja,“ přitakával neúčastně hejtman.

„Ach Pavle,“ dotírala Štěpka, „z tebe se teď stal usedlý pán! Starý pán. Chodíš, jako bys spolkl pravítko. Ty jsi ale zvyklý na uctívání, že? Na vojně z tebe musil jít strach. Brrr. Kdybych byla vojákem, také bych se před tebou třásla. Co říkáš Búrům? Chlapíci, co?“

Hejtman netečně mlčel.

„Klidně a mírumilovně si žili a byli napadeni. Vždyť se jenom brání! Jsou to vlastně sami sedláci. Jejich ženy a dívky také bojují. Hned bych chtěla být mezi nimi! Pás s náboji přes prsa, tak je malují. Flintu, nasazený bodák – hurááá! Ale neumím střílet.“

„To není tak těžké, naučila by ses,“ ledově podotkl hejtman.

„Ach Pavle, nepřivezl sis z vojny nějakou pušku? Já bych ti tak ráda! Počkej, něco mi napadá. Mluví se o tom, že se tu brzy utvoří střelecký kroužek. Mají už ve vrbičkách vyhlídnuté místo pro střelnici. Měl bys mezi ně vstoupit. Aspoň bys jim ukázal, co dovedeš. Jistě střílíš jako čarostřelec! Ty, znáš to o tom čarostřelci? Lil koule v pusté rokli uprostřed kruhu, nakresleného na skále svěcenou křídou, mezi sovami a ďábly. Třináctá zradí – húú – chápeš to? Třináctá zradí. Něco jako Vejrych, viď? Už zvoní!“

Opravdu, zvoneček právě zacinkal, a nyní se všechno hrnulo do sálu. Štěpkou to také trhlo, když však viděla, že se hejtman nehýbe z místa, že dokonce vytahuje z kapsy pouzdro s cigaretami, zůstala stát. Nebylo vlastně tak naspěch. Takhle budou zvonit ještě dvakrát. Beztoho je to od pořadatelů jen trik, chtějí lidi navnadit, že se již již začne, aby nereptali na dlouhou přestávku.

„Ukaž, co to máš na víčku za obrázek?“

Beze slova jí pouzdro podal. Ulekla se a odvrátila hlavu. Zas už byla v tváři rudá jako kokeš. V barvě růžové a bílé tam byla zpodobena nahá žena s bujným poprsím, s vypjatou hrudí, s pažemi založenými za hlavou, v zubech drtila stonek růže.

„Fuj, že se nestydíš!“

„Není to hezké?“ podivil se hejtman. „Pěkná ženská, či ne? Chtěla jsi to vidět, tak jsem ti to ukázal.“ Vítězoslavně se usmíval, po čele a po tvářích se mu rozběhly vrásky. Povšimla si, že má prsty celé žluté od cigaret a že se mu znatelně chvějí.

„Tobě se třesou ruce!“ vyjekla, zas už udobřena. „Mnohem víc než našemu tatínkovi. Nejsi snad nemocen?“ Podívala se mu pátravě do obličeje, on však nepohnul ani brvou, byl nepříjemně dotčen. „Nekuř tolik! A proč vlastně nenosíš uniformu? Neviděla jsem tě ještě jako hejtmana, a ráda bych! Mně se důstojníci líbí. Líbili se mi už v Jičíně, ale to jsem byla ještě mladá žába.“

„Když jsi byla ještě mladá žába?“ zeptal se s potměšilým důrazem. Zvoneček zavřeštěl podruhé, tentokrát naléhavěji. V sále se již všechno tišilo.

„Pojď si k nám přisednout, nechceš?“ pobídla ho vřele.

Jedovatě se ušklíbl. „Byl bych hloupý. Za chvíli se začne tančit a pak bych se zas musil stěhovat.“

„Budeš také tancovat?“ zeptala se s nadějí.

„Tancovat – to tak ještě!“ Zdálo se jí, že na ni z jeho očí vyšlehl plamínek bezmála nenávistný. Proč? Na uvažování nebylo kdy. Zazvonili potřetí, kratičce, a opona šla vzhůru. Štěpka měla sotva tolik času, aby se dotkla konečky prstů hejtmanova rukávu. Drala se sálem dopředu na své místo, rušivě klapala podpatky. Nespokojeně se za ní ohlíželi.

Na jevišti byly postaveny kulisy beznadějné krajiny, daleký obzor, stromy kdesi v dálce, vše zalito modrým světlem měsíce, umělý vítr ponuře hvízdal. Starý rok, nastrojený jako židovský překupník, s obrovským rancem plným veteše na zádech, vstupoval na scénu zleva. Na kaftanu měl nalepena čísla bez ladu a skladu, samé letopočty od 1800 až po 1899. Tento Ahasver představoval umírající století. Lopotně si povzdychl a otřel si čelo kapesníkem se smutečními okraji.

</section>

<section>

_„Sto roků jsem bloudil božím světem!_

_Dávno tomu, byl jsem pacholetem,_

_potom junákem, pak mužem, nyní kmetem._

_Co jsem nashromáždil za ty roky,_

_povědí vám moje prosté sloky._

_Ranec je plný, jen tahat z něho s chutí._

_Čas prchá již, čas ke spěchu mě nutí.“_

„To je Xaver,“ uvědomovala si Štěpka, „v roli nového století vystoupí Synáček, mladý obr, silák, který lehce přemůže starého žida. Xaver to odříkává špatně, není na takové věci, je to přece komik a tohle je na něj trochu vážné.“ Potom se ohlédla ke dveřím. Hejtman tam ještě stál. Plamínek jeho cigarety svítil v temnu jako zlomyslná hvězda.  

</section>

<section>

„Jak strašně se změnil!“ pomyslila si Štěpka bez sentimentality. „Je tak ukrutně zestárlý, vypadá jako Kalašova hubená kobyla. Je zrovna tak zlý, taky kouše jako ona. Možná, že ho něco trápí.“ Malounko nad svou domněnkou zapochybovala. Nakrátko, na pouhý zlomek vteřiny ho před sebou spatřila jako výbojného, snědého, mrštného a štědrého chlapce. Ahasverovy verše jí však ten obraz rychle setřely z mysli.

</section>

<section>

S hejtmanem se již této noci nesetkala. Neobjevil se u Kiliánova stolu ani po hlučném aplausu, když nové století dokončilo svůj proslov nad mrtvolou, při všeobecném objímání, potřásání rukou a cinkání číší.

</section>
