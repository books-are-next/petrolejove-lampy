---
title: ČÁST DRUHÁ SYTÝ U STOLU
contentType: prose
---

<section>

## 1

V prvních dnech nového století měla Štěpka na bratrance štěstí. Setkala se s ním třikrát v jediném týdnu.

Poprvé na něho narazila v neděli dopoledne na náměstí, když pospíchala v plné parádě na Vejrychovsko pro trochu smetany. Stál u kašny, hůl měl zavěšenu v předloktí a řídil si hodinky podle radničních opakovaček. Udeřila ho pěstí do žeber, až se prohnul, div že mu hodinky nevypadly z ruky.

Vztekle se ohlédl a zasykl skrze zuby nesrozumitelnou nadávku. Nezatvářil se o nic přívětivěji, ani když seznal, kdo se to k němu tak bouřlivě hlásí.

„Už se mi od rána dvakrát zastavily,“ vysvětloval, „mizerné cibule! Myslím, že jimi praštili o zem, když mi kartáčovali šaty. Protivná sběř, tyhle děvečky. Teď půjdu domů a otluču jí je o hlavu, ať se rozbijí nadobro.“

„Jdeš domů?“ zaradovala se Štěpka. „To jsem ráda, půjdeme tedy spolu. Máme stejnou cestu,“ a kamarádsky vsunula ruku pod jeho paži.

Pohnul ramenem, jako by ji chtěl setřást, potom však cosi zamručel a šel beze slova vedle ní. Chechtala se tomu, až slzela. Sníh byl hladký, uježděný od saní a od rohaček, byla by uklouzla a upadla, kdyby se ho nebyla tak pevně držela.

„Já jsem medvěd huňatý, huňatý, huňatý,“ recitovala po Kverkovi. „Že se ti chce, být k dámě tak nezdvořilý! Myslila jsem, že jsou důstojníci větší kavalíři. Neměl ses prozradit, kam jdeš, teď se mi už nevykroutíš. Jakpak se ti líbil silvestr? Ani nevím, kdy jsi šel domů. Ale z tebe je něco cítit, copak jsi to pil?“

Pronikavě se na ni zadíval, navoskované kníry se mu pohnuly jako švábí tykadla.

„Ty musíš všechno vědět. Dal jsem si u Goldšmída nalít to, co pijí zedníci a taková banda. Páchne to jako močůvka, ale hřeje to. Často jsem tam už stál u pultu mezi pobudy!“ Teď se zase on rozřehtal nepříčetným smíchem.

Věděla, že se jen vychloubá, aby ji odpudil. Povšimla si, jaké má žluté, vlčí zuby. Nikdy takové nemíval! A jak jde nepřirozeně zpříma. Je opilý nebo není? Ráda by si ho byla dobírala dál, nechtěla však, aby jí utekl.

„Nemrzí tě něco?“ zeptala se opatrně.

Zavrtěl hlavou a posměšně zafrkal. „Myslíš si o mně něco romantického. To nemusíš. Jsem docela jednoduchý patron.“

„Já vím, já vím,“ pravila zamyšlena. „Ale co vlastně děláš? Na vojnu se už nevrátíš?“

„Pochybuji, že by o mne stáli.“ Natahoval své dlouhé, hubené nohy a tloukl holí do dlažby. Sotva mu stačila.

„Nakonec se z tebe ještě stane sedlák!“ vyprskla v záchvatu náhlé veselosti. Přece jen neodolala směšnosti této představy. „Až přijde jaro, obuješ si vysoké boty a budeš chodit do polí.“ Bylo to hrozně drzé a poněkud nebezpečné, mohla si povšimnout, že je zlostí všecek zelený.

Pokrčil rameny a přidal do kroku. Místo odpovědi se dal do hvízdání.

„Měl bys k nám také někdy zajít,“ domlouvala mu přátelsky, aby svou prostořekost odčinila. „Maminka by tě jistě moc ráda viděla. Co ses vrátil, ještě ses u nás ani neotočil. Vlastně jsi u nás nebyl nejmíň sto let!“

„Já nechodím po návštěvách.“

„K nám to přece není žádná návštěva. Chodíval jsi k nám dost často, dokud jsi byl malý hoch. Snad bys mohl přijít zas. Takhle to vypadá, jako by ses na nás hněval.“

„To je blbé – proč bych se hněval? Jenže si myslím, že by teta byla pramálo nadšena. Nezapře, že je Malinova. Zadlužili pro mne statek tak, že asi přijde na buben. Nejspíš by mne dala shodit se schodů tím otrapou, co ji vozí, víš?“ Nebyla to ani dost málo kajícná řeč, spíše posměšná, spíše vítězná. Zřejmě měl náramnou radost z toho, že se mu podařilo tak slavně promrhat celé jmění. Byl velmi hrdý na tento svůj husarský kousek.

„Od té doby, co nemůže na nohy, je maminka docela jiná, než bývala. Dřív byla hodně přísná, viď? Teď je ráda, když k nám někdo přijde, ať je to, kdo je. To jsem to řekla hloupě, že? Ale ty mi přece rozumíš. Je teď také mnohem hovornější než dřív.“

„Umíš hrát lízaný mariáš?“ vpadl jí ostře do řeči. „Zahraješ si se mnou, když opravdu přijdu? Ale o peníze, toť se ví.“

„My nemáme doma karty.“

„Nevadí, přinesu si svoje – ale zahraješ si se mnou? Umíš přece hrát ve dvou mariáš.“

„Zahraju, ale naši to nesmějí vědět.“ Dívala se na něho nedůvěřivě. Co to má s tím svým mariášem? Takové řeči bez hlavy a paty! Přece jen je asi opilý.

Krátce se zasmál a podal jí jaksi obloukem a z výšky studenou, vlhkou ruku. „Na shledanou, a na ten slib nezapomeň. Mám ještě jakési řízení tady,“ ukázal holí do neurčita a odcházel od ní sáhodlouhými kroky. Zahnul za roh, jako by mířil ke Špitálku. Ani se neohlédl, Štěpka věděla, že to byla jen pouhá výmluva. Chtěl být sám. Byl syt její společnosti. Táhnout se s ní až ke dvoru a poslouchat její dotěrnosti a posměšky! Raději si kus zajde, ten protiva. Stála a dívala se za ním trochu lítostivě, již ho však nespatřila, zmizel jí mezi šerými chalupami.

Podruhé se s ním setkala u samého kostela. Mše byla právě v proudu, otevřenými dveřmi bylo slyšet slavnostní dunění varhan a mnohohlasý, táhlý zpěv. Hejtman nahlížel zvědavě dovnitř, točil žilnatým krkem, ale neodvažoval se vstoupit. Dojista neměl žádné posvátné úmysly. Spíš ho tam něco bavilo. Rozšířil svůj revír až ke kostelu. Byl na číhané, pozoroval. Od kořalny to sem nebylo tak daleko.

„Tak jen dál, jen dál,“ zvala ho vesele Štěpka a strkala ho do dveří oběma rukama, „dům Páně je pro každého!“

Opět se na ni zadíval pohledem plným nepochopitelné zášti, ale kupodivu nepolekal se, ani jí neutekl. Lehce ji od sebe odstrčil a tu shledala, že přes zchátralost svého zevnějšku má pořád ještě onu starou selskou sílu. Znechuceně sešel ze stupňů a řekl stručně a pánovitě:

„Chceš-li jít kousek se mnou, pojď. Nemám nic na práci.“

Avšak Štěpka přišla ke kostelu jen proto, aby matku převzala od Tonánka a odvezla ji do zámku na návštěvu k věrné paní sládkové. K takovým výpravám se ušňupaný pobuda nehodil. Bohužel, mše se již chýlila ke konci, na delší rozhovor nebylo ani pomyšlení. Aspoň tedy chrstla po bratranci svěcenou vodou. Otřásl se jako opravdový pekelník. Domnívala se, že ji za tento nevinný žertík zahrne kletbami nebo že se smrtelně urazí, on se však na ni usmál skoro něžně. Na rozloučenou jí milostivě kynul svou kostnatou pravicí.

Třetí setkání bylo ze všech nejpřátelštější. Hejtman si sám na Štěpku u domku před školou počkal. Když ji spatřil vycházet, šel jí usměvavě vstříc a zeptal se jí s nelíčeným zájmem, jak se vyspala, dokonce jí zvědavě sáhl na dno její prázdné nákupní kabely, jak to dělávají docela mladí hoši, kteří nevědí, co lepšího mluvit a dělat.

„Mám mnoho pochůzek,“ svěřovala se mu Štěpka, „myslím, že nebudeš mít chuť tahat se se mnou po městě. Nejdřív jdu k řezníkovi.“

Ale milý hejtman byl dneska k nepoznání. Nejenže šel se Štěpkou k řezníkovi, šel i do Kverkova krámu (ten neměl již tenkrát daleko do úpadku), šel i k pekaři pro kroupy a k hokyni pro zeleninu. Cestou se rozplýval samými pozornostmi a snažil se svou společnici bavit možnými i nemožnými příběhy, jako tenkrát před lety, jenže byl teď už mnohem prozíravější a nestavěl svou osobu tolik do popředí.

„Co se to jen s tebou stalo?“ divila se Štěpka. „Vždyť ty dovedeš být dokonce roztomilý! S trudnomyslností je už konec? Tehdy o silvestru jsi mi připadal jako kandidát sebevraždy. Opravdu, řekni, nechtěl ses někde na půdě oběsit? Byl jsi tak nemožný! Teď vypadáš už zas jako člověk. Viď, že už necháš toho pití s fiakristy a nádeníky? A tobě se moc líbí ty kníry si takhle voskovat? Dělají tě starším a hubenějším, než doopravdy jsi. Vypadáš s nimi skoro nebezpečně, ukrutně – jako Herodes. Prosím tě, počkej na mne chvilku, budu tu hned!“

Čekal trpělivě, jenom rozpačitě pokašlával a byl neklidný tím zvláštním úkolem, který na sebe vzal a který se mu příčil. Když však sestřenka vyplula majestátně z krámu, roztály mu všechny jeho vrásky v blaženém úšklebku. Po krátkém váhání jí vzal z ruky její napěchovanou nákupní tašku.

„Z tebe se stává docela ochočený bratranec,“ žvatlala Štěpka. „Takhle bych tě mohla potřebovat. Jen nenos, prosím tě, ten klobouk tak naražený do čela, to není vojenská čapka. Aha, chlapečku, ty jím jen chceš zakrýt svou hroznou pleš! A škoda, přeškoda, že jsi takový zapřisáhlý nepřítel tance. Kdyby sis občas zatancoval, nebyl bys tak prkenný. Kdopak ti teď žehlí kalhoty? Puky se ti rozbíhají každý jinam. Schází ti tvůj pucílek, co? Nebo sis to dokonce dělal sám?“

Choval se neobratně, byl mírný jako zkrocený lev. Všechno snášel s andělskou pokorou. Když došli ke Kiliánovu domku, vrátil Štěpce kabelu, ale neodcházel. Štěpka se opírala o dveře, mávala taškou jako hodinovým kyvadlem, on si položil nohu na první stupeň a opřel si loket o koleno jako roztoužený milenec. Hleděl na Štěpku zdola, naivně, důvěřivě, Štěpka se rozplývala chválou, neskrývala svůj úžas.

„Vidíš, vidíš, jak ti to sluší, vždyť ty jsi od našeho posledního setkání omládl, a kdybys jen trochu míň kouřil, bylo by to s tebou ještě mnohem lepší. Dokonce se mi zdá, že máš narůžovělé tváře – no, moc ne, ale přece — a víš ty vůbec, že máš docela hezké oči? Já ti říkám, jen chtít, děvčata by se za tebou začala ohlížet, namluvil by sis nějakou hodnou slečnu příjemného zevnějšku!“

Tenkrát ještě neměla nejen Štěpka, ale nikdo v celém městečku ani sebemenší tušení, co se to vlastně na Vejrychovsku přihodilo, že se hejtman Pavel Malina tak neočekávaně a nepochopitelně změnil.

</section>


<section>

## _2_

Jednoho večera, jednoho z těch temných zimních večerů, kdy na lavičce u sporáku čadí svíce ustavičným průvanem, kdy vločky zalepují okna a vítr v komíně hvízdá, kdy oblaka jsou tak nízko, že se takřka dotýkají střech, a ve světnici je dusno k zalknutí, kdy jsou dávno přečteny všechny loňské i letošní kalendáře a do jarních prací je ještě daleko, seděl starý Malina za stolem, pokrytým zbytky večeře, a kouřil dýmku, proti němu Jan. Hejtman chodil dlouhými kroky od okna ke dveřím a oči mu zlobně svítily. Služka Karla, která na statku zastávala úlohu hospodyně, svářela na plotně mléko a občas se ustrašeně ohlédla.

Hodiny vážně, ponuře odměřovaly čas. Každý pohyb kyvadla počínal i končil mrzutým šramotem. Velká ručička na ciferníku se neúprosně blížila k dvanáctce. Znenadání v hodinách sípavě zaskřípělo, kyvadlo se zatetelilo a současně se ozvaly tenké a spěšné údery. Jako by byl čekal jen na toto znamení, Jan otevřel ústa a začal mluvit: „Myslím, otče, že je už na čase, abych vám pověděl, na čem jsem se rozhodl. Máte přece právo se to dovědět. V masopustě se ožením.“

Jako na povel se Pavel přestal procházet. Prudce se otočil na patě, navoskované kníry se pozorně vztyčily.

V očích mu posměšně zasvítilo, neřekl však nic, a jako by si to byl rozmyslil, pokračoval v chůzi. Od okna ke dveřím a zpět – jako dřív. Prkna opět zavrzala. Malina vyňal z úst dýmku a překvapeně se zadíval na syna.

„Ožením se,“ vzdorovitě opakoval Jan, který byl v ráži, „je mi sedmatřicet let. Byl jsem tu dlouho čeledínem, dokonce čeledínem bez mzdy. Dřel jsem na flámy, ačkoli jsem neflámoval. Dřel jsem na ženské, a sám jsem žádnou neměl. Teď chci konečně pracovat pro sebe a pro své děti.“

„Já vím, já vím,“ koktal poděšený stařec, „jenom mi, prosím tě, řekni, co ti to najednou napadlo. Zrovna teď, když jsme skoro na mizině. Máme tolik starostí, a ty si vzpomeneš na svatby!“

„Dvůr je prodlužen,“ pokračoval Jan, jako by starého neslyšel, „ale na tom nezáleží. Bude se prodávat, ať se jen prodává, nakonec přece jen něco zbude. A to, co zbude, bude jenom mé. Však se nějak uživím. Nějak se už budu hrabat. Nebojím se ani dost málo.“ Zpozorněl. Jeho oči se zúžily, zabodly se do zad mladšího bratra. „Jenomže,“ dodal zlověstně, „na zmenšeném statku nebude místa pro darmojedy.“

Hejtman došel právě ke dveřím. Opřel se o ně zády a založil si ruce na prsou. Chvěl se vztekem, ale dosud mlčel. Z poodhrnutých rtů trčely vlčí zuby, jako by se chystaly kousat.

„Pavle,“ začal Jan svůj generální útok, „budu potřebovat tvou světnici. Chci v ní spávat se svou ženou. Nezbývá ti než uvažovat o tom, kam se postěhuješ.“

Karla jaksi chvatně odstavila mléko, které vzkypělo, a odběhla do své komůrky. Dveře za ní zapadly. Pavel si nervózně kroutil jako drát tenké a tuhé kníry.

„Od které doby tu vlastně poroučíš?“ zeptal se pohrdavě.

„Od té doby, co ty jsi probil svůj díl,“ více a více se rozehříval Jan, který seděl pevně na svém válečném koni. „Nebo si snad myslíš, že tu máš právo na jediný šindel? To je zrovna k smíchu. Dobře víš, že jsme tě tu dodneška trpěli jen z milosti. Nemůžeš si na mne naříkat, ty zloději, který jsi mě sprostě okradl. Snášel jsem tě dost dlouho, teď jsi mě však už omrzel. Jíš můj chléb, jako bys měl na něj nárok. Jdi si k čertu, pojdi si třeba, mne to nezajímá.“

„Hulváte,“ řekl hejtman s obdivuhodným klidem, „bydlím u otce, a ne u tebe.“

Jan vyletěl z židle, jako by ho byl uštkl had. „Co? U otce? Co si vlastně myslíš? U mne jsi, abys věděl! Promluv, otče, není to pravda? Není statek můj? Nevadí, že to není zapsáno v knihách, on je můj, otec to ví a ty to také víš. Netěš se, že se tě bude otec zastávat. Má tě také dost. A i kdyby chtěl, nesměl by. Nesměl by, rozumíš? Víš, co bych udělal, kdyby se přece jen opovážil? Odešel bych odtud.“ Vyzývavě, vítězoslavně se rozhlédl. „Odešel bych odtud, a co on by si tu sám beze mne počal? Ledaže ty bys mu chtěl pomáhat. Ledaže ty by ses tu chtěl plahočit a dřít do úpadu.“

Konečně se starému Malinovi jakžtakž podařilo srovnat si v hlavě rozptýlené myšlenky. S rukama na kolenou, v jedné drže vyhaslou dýmku, obrátil se k Janovi s otázkou, která přes to, že byla nasnadě, nebyla dosud vyslovena: „Mluvíš o svatbě, začínáš sváry, ale dosud jsi mi ani neřekl jméno své nevěsty.“

Jan rázem zkrotl, stal se rozpačitým.

Nežli odpověděl, drbal se chvíli ve vlasech. Jeho slova nebyla pranic útočná.

„Není bohatá, je docela chudá. Já jsem však také chudý, a ne vlastní vinou. Hlavní je, že je hodná a pracovitá. Stojí o mne. Ostatně ji znáte.“

„Snad to není Karla?“ vylétlo Pavlovi z úst. Uši ostražitě vztyčeny, napětím nedýchal.

Jan sklopil oči a tato pokora byla přiznáním.

„Zajímavé, náramně zajímavé,“ roztřásl se hejtman nepříčetným smíchem, „tak on si tedy vezme služku! Už se těším na příbuzenskou hubičku. Ale kam vlastně utekla má příští švagrová? Doufám, že budu na tvé svatbě za svědka, ty trulante. Nu, otče, co tomu říkáte? Jestlipak jste dost nadšen? To se ale povedlo! To se opravdu povedlo!“

„Mlč! Mlč!“ zařval Jan a napřáhl pěst. „Ještě jedno takové slovo a rozbiju ti hubu! Ještě jeden pošklebek, a poletíš odtud v tu chvíli!“

Malina se postavil mezi své syny. Ruce se mu chvěly. Bezzubé dásně zůstaly překvapením pootevřeny. Oči mu ztemněly strachem z bitky, která se již již počínala.

„To tak ještě,“ vzdychal, „teď se mi tu začnete mlátit. Nestydíte se? Chcete hřešit na to, že jsem už starý a že vás nezvládnu?“

„Jsem zvědav, otče,“ horlil vášnivě Jan, „pokusíte-li se vymluvit mi můj úmysl. Myslím, že to neuděláte. Vy víte nejlépe, že si zasloužím, aby také jednou bylo po mém. O sebe se nebojte, zajistím vám slušný výměnek. Ještě se dočkáte lepších dob, jenom co tenhle darebák bude z domu. A kdybyste si snad přece troufal, kdybyste se jen pokusil za něho orodovat, víte, co udělám. Už jsem řekl. Mám všeho až po krk a jsem ke všemu odhodlán. Tolik let jsem mlčel a nechal se vydírat, teď se budu o své právo rvát.“

„Kdo by ti chtěl kazit zásnuby, chudáčku?“ dobíral si ho Pavel. „Vždyť jsi už jaksepatří zralý na ženění, jenom se tedy spánembohem ožeň. Zasnub bídu s nouzí, je to docela moudrý čin. Nudíš mě, hlupáku! Nestarám se o to, co uděláš, ani jak se ti povede. Ostatně, jak vidíš, zívám. Půjdu do postele, v níž mi milostivě dopřáváš spát. Řekl jsi, abych odtud táhl. Vyhazuješ mne. Dobrá, dobrá, nechám si odpověď na ráno. Ráno je prý moudřejší večera. Snad si ještě něco vymyslím. Kdo ví? Možná, že to budu nakonec přece jen já, který v té věci promluví poslední slovo.“ A odešel, prásknuv dveřmi. Hořel vztekem, tvář měl ztrhanou, byl překonán vnitřním napětím, které bylo nad jeho síly.

</section>

<section>

## _3_

Dlouho do noci se převaloval na lůžku. Bratrovy urážky, které nemohl smýt, drsná pravda, již nedovedl vyvrátit, rána, která po celé týdny hrozila dopadnout, až nyní konečně dopadla, všechny ty okolnosti způsobily, že nemohl živou mocí usnout. Uvažoval, jak se dostat z pasti, kterou na něho nalíčili. Cítil, že je přiskřípnut a že to s ním dopadne zle, nepřijde-li ještě této noci, pokud možno hned, na nějaký způsob záchrany. Ze všeho nejvíc však přemýšlel o odplatě, o vrácení šlehu, o mstě, která by bratra zdrtila ještě mnohem víc, než byl dnes postižen on.

Nebylo pochyb o tom, že otec nebude na jeho straně. Jan má všechny trumfy v ruce. Lopotil se na statku, zatímco on si vesele žil a rozhazoval jako kníže. Od něho nemůže očekávat pomoc. Bratr hrozil, že statek opustí, a svou hrozbu je schopen splnit. Ovšem, že otec něco podobného nepřipustí. Ó ty lišáku, ty sprostý chrapoune, ty jsi mi nadrobil pěknou kaši! Ale počkej! Počkej jen! Vojákovi nevypadly ještě všechny jeho vlčí zuby. Jde mu o to, aby vyhrál. Aby svou věc vyhrál za jakoukoli cenu.

Ráno vstal zmořený, nevyspalý, ale usmíval se. Na bratra ani nepohlédl. Snídal s chutí, pohvizdoval si, jako by včerejší rozepře vůbec nebylo. Tvářil se sebejistě a vychytrale. Potom si oblekl krátký kožíšek, podšitý králičinou, a potloukal se po dvoře. Němý šermoval lopatou, prohazoval ve sněhu stezku k studni. Pavel nad ním chvíli stál, kouřil cigaretu za cigaretou. Když mu to bylo dlouhé, vrátil se domů. Karla klečela na prahu a s nezvyklou horlivostí drhla síňku. To bylo něco pro hejtmana! Natáhl svou čapí nohu, překročil ji a jakoby náhodou stoupl na hadr, jímž stírala špínu, div že jí nepřišlápl prsty. Polekaně vzhlédla, v obličeji výraz tiché hrůzy. Ďábelsky se rozchechtal.

„Karlo! Karloóó!“ ozvalo se ze schodů na půdu. Jan. Byl na stráži. „Nech toho už,“ hartusil vztekle, „copak nevidíš, že milostpánovi překážíš?“

Karla sebrala hadr, kartáč a kbelík a vyklouzla ven tiše jako myška.

Janova tvář, pokřivená hněvem, vystoupila z temna. „Nemáš co dělat, shýbni se a vydrhni to sám!“

Hejtman ho neuznal za hodna odpovědi. Nedbale pohodil hlavou a vstoupil do kuchyně, kde již větřil starý Malina. Šel rozvaděným bratřím ustrašen vstříc.

„Udělal to naschvál,“ bouřil Jan, „viděl jsem to, byl jsem toho svědkem. Chtěl jí ublížit. Nedám si to líbit, nedám! Ví dobře, co pro mne Karla znamená a kým tu jednou bude, usmyslil si, že ji bude pokořovat. Holenku,“ obrátil se k Pavlovi, „to bych ti nedoporučoval. Mohlo by to s tebou špatně dopadnout.“

„Špatně? Ach tak, špatně,“ poškleboval se Pavel, „snad mě pán nemíní vyzvat na souboj?“ Ten nápad ho rozveselil. „Na souboj pro dámu!“ Smál se, až se rozkuckal. „To tu ještě nebylo, aby se dva bratři bili pro děvečku. Pro děvečku od krav, z které se má stát dvorská paní!“

„Blbče,“ sípěl Jan. „Co jsi jiného než blbec? Mluvíš, jako by ses pomátl na rozumu.“

„Tak, tak,“ uškleboval se škodolibě Pavel, „jeden z nás se pomátl na rozumu. Pravda, jeden z nás, ale já to nejsem.“

Jan prudce odešel ze světnice, práskl za sebou dveřmi. Rázem se Pavlův obličej rozzářil blahovolným úsměvem. Lichotivě položil otci ruku na rameno.

„Jan je náramně podrážděn, tak je to,“ řekl dobromyslně, „ale ono ho to zas přejde. Všechno přejde, ty hádky a hněvy, celá ta směšná lapálie.“

Malina k němu obrátil svou zmučenou tvář. „Už aby to bylo. Takhle se mi to na světě pranic nelíbí. Jsem na to už trochu starý.“

„To nic,“ těšil ho hejtman a shovívavě ho hladil po zádech. Pak od něho na krok odstoupil a zadíval se mu ostře do očí. „Přišel jsem,“ šeptal tajuplně, „abych vám něco důležitého řekl.“ A čekal na účinek svých slov.

„Mně – něco řekl? Ach, to asi nebude nic dobrého.“

„Naopak, naopak,“ rozhlaholil se hejtman, „něco tuze dobrého. To, co vám povím, udělá škrt přes všechny ty nesmysly, které tu byly řečeny včera, důkladný škrt. Má řeč – to je mírová řeč. Řeč pokoje a míru. Já – ano, já mám totiž také svůj plán, výborný plán. Nezapírám, vnukl mi jej Jan, bez Jana bych nebyl připadl na svůj znamenitý plán. Také já jsem už zralý na ženění. Také já jsem už dosti stár, abych jednal. Udělám totéž, čím vyhrožuje Jan – ožením se.“

„Co to povídáš?“ žasl starý. „Ty taky? Prosím tě, tropíš si snad ze mne šašky? Ty že se chceš taky oženit?“

„Šašky, jaképak šašky,“ uklidňoval ho hejtman, „mluvím docela vážně.“ A potutelně se usmíval.

„Koho, prosím tě, koho si vlastně míníš vzít?“

Hejtman se zatvářil důležitě. „Děvče, které do dvora přinese peníze. Ne nějakou služku, žebrotu, která jen spekuluje, jak by si u nás teple ustlala, ale holku s penězi. Já myslím – ne, tvrdím, jsem přesvědčen, že se mi to podaří přesto, že s ní nejsem smluven jako Jan s Karlou. Chci si vzít za ženu Štěpku Kiliánovou.“

„Štěpku Kiliánovou?“ vyjekl stařec.

„Je vám to snad proti mysli?“ durdil se Pavel. Vlastně jen předstíral rozhorlení. „Považte, statek je zpola zničen, ovšem, připouštím, zničen mou vinou. Peníze bohaté nevěsty by jej mohly znovu zvelebit. Ne, já nechci Janův díl. Ani kousek z Janova dílu. Hodlám se tu zakoupit, žít na vlastním. Snad se tu ještě najde obdélník půdy, kde bych si mohl vystavět dům, nový dům pro sebe a pro svou ženu. Nechci bydlit pod jednou střechou s tupohlavcem, který se zapletl se služkou. Přinesu do dvora peníze, které jsem dlužen, a těmi penězi si zakoupím všechna práva, která mi Jan upírá. Ostatně, uvidíte, že se s ním nakonec vyrovnám po dobrém. Tak hloupý není, aby nepochopil, že i jemu kyne z mé ženitby prospěch. Budeme vedle sebe hospodařit bez jakýchkoli svárů.“

„Hospodařit? Copak ty chceš také hospodařit?“

„Ovšem, hospodařit,“ nadouval se Pavel. „Co jiného bych dělal? Přece si nemyslíte, že bych byl schopen celý život lenošit? Vojna mě ztýrala, odpočinul jsem si a teď se dám do práce. Však se ukáže, že ještě něco dovedu. Nadarmo jsem se ve statku nenarodil.“

Ta řeč byla lahodná pro Malinovy uši, ale již si tak zvykl zlému, že se zdráhal zachytit zlatých žebřin naděje.

„Bože, bože,“ lamentoval, „připadá mi, že jste se zbláznili oba.“

„Já jistě ne,“ jásal hejtman. Byl dosti chytrý, aby tušil, že jeho věc je na dobré cestě. „Já jistě ne, tatínku, to snad jen Jan. Kdo ví? Možná, že ho z jeho bláznovství ještě vyléčíme. Nebo se vám pořád ještě zdá, že nemluvím rozumně? Slyšel jste už ode mne rozumnější slova? Neslyšel, tak vidíte. A tak by snad bylo nejlíp, kdybyste mě v mých plánech podporoval. Rozvažte si to. Vždyť máte na rozvažování dost času. Nikdy se vám už nenaskytne taková příležitost, zbavit dvůr dluhů a koupit zpět, co bylo ztraceno.“

„Příležitost, příležitost,“ brumlal tupě starý. Nechtělo se mu věřit, že je takové štěstí vůbec možné.

</section>

<section>

Nakonec se situace ve statku vyvinula zcela v Pavlův prospěch. Starý Malina se stal přes noc diplomatem. Ožil. Všechna vetchost z něho spadla. Statek mohl zas nabýt bývalé slávy! Této slávě byl ochoten obětovat lepšího ze svých synů. Nyní již nechtěl ani slyšet o Janově sňatku s děvečkou. Nadhazoval, že by bylo na čase, aby se odtud klidila ta osoba, která si činila zálusk na Malinovo jméno. Bohatství! Uším starého sedláka to znělo jako nebeská hudba. Nechť se jen Pavel se sestřenicí dohodne a vyžení peníze švagra Kiliána! Cesta, jíž se dal mladší syn, by mohla být i cestou Janovou. Do statku, zbaveného dluhů, se pak snadno najde i druhá bohatá nevěsta.

Šuškali si s Pavlem, stali se z nich spiklenci. Jan se kabonil, nemluvil, vztekal se, vyhrožoval. Byl však již předem poražen. O jeho svatbě se přestávalo mluvit. Karla chodila uplakaná od rána do večera, ale nikdo si jí nevšímal. Jan jí jen mátožně dodával mysli. Nevěřila mu již, obořovala se na něho a hejtman se potají posupně smál.

Potom se myšlenka získat znovu blahobyt zmocnila i zachmuřeného Jana. Víc a více byl zatahován do rozhovorů a snů. Ano, na Vejrychovsku se snilo. Hypotéky budou zaplaceny. Nový kamenný dům bude stát vedle starého. Avšak jak bude rozdělen statek? Jak bude dán průchod přirozené spravedlnosti?

„Kdybyste byli svorní! Kdybyste se domluvili!“ sladce šveholil starý. „Mohli byste krásně žít vedle sebe. Mohl bych tu dožívat spokojeně s vámi!“

„On bude zase hrát a utrácet,“ doznívala bouře v Janovi.

„Nebude! Nebude!“ jásal stařec. „Už se vybláznil. Má svou trpkou zkušenost. Má nejlepší úmysly. (To ty jsi mu nahnal strachu!) Teď nám chce vynahradit, oč nás kdysi připravil. Jak to chce udělat, to je jeho věc. Na způsobu nezáleží, jde jen o to, zachránit statek. Musíme mu důvěřovat. Pod tím drsným povrchem bije citlivé srdce!“

„Nemyslí to vážně. Ještě se nám nakonec vysměje.“

„Jak špatně ho znáš! Změnil se. Vím, že se změnil. Pozoruji ho už od jeho příjezdu. Jak se na všechno díval — pamatuješ? Jen si vzpomeň, jak obcházel pole. V tom obcházení byla láska k hroudě.“

Hejtman se usmíval pod navoskovaným knírem. Chodil nyní pružně, po vojensku, jako ženich, kterého hrál, kterého v něm uznávali, čím dál víc ho v něm uznávali. Roli ničemy a trpěného parazita vyměnil za roli zachránce statku.

Bláhový nápad Janovy chudičké svatby tonul.

„Jen jestli tě bude chtít?“

Kroutil si zálibně knír, pohupoval se na vychrtlých nohou. Mžoural očima. „Bude-li chtít! Chacha.“

„Jen nevloží-li se do toho Kilián?“

„Toho si beru na starost.“ Pavel se díval na bratra s pohrdáním.

„Je to přece jen vlastní sestřenice, se svatbou budou potíže!“

„Jsi hloupý, hloupý,“ usmíval se dobrácky Pavel. „Všechno půjde jako na drátkách. Jenom mi dopřejte času, na zajíčka se nesmí s bubnem!“

Starý Malina snad už zapomněl, že kdysi míval odpor k trojité bradě. Zapomněl, s jakou nechutí se díval na tu dívčinu, dnes již nemladou, když na dvoře hlučela a rámusila, jak se mu kdysi příčila její prostořekost a neukázněné chování. A cožpak ta její divadla a všichni ti její vykutálení a nespolehliví přátelé? Bylo tu však důkladné věno. Jejich vlastní, malinovské věno, rozmnožené stavitelovou pílí. Kilián si ty peníze s sebou do hrobu nevezme. Sestra dojista nebude proti tomu, aby se jimi pomohlo rodnému statku. Jenom aby uvěřili tomu bývalému větroplachu! Jen není-li jeho pověst nadobro prohrána a propita?

„Dávej si teď na sobě záležet,“ radil mu Jan zamračeně. „Nech provokací a zlozvyků. Nepij s Kiliánovými zedníky u žida, netvař se tak záhadně. Staň se lidštějším!“

„Kdy vlastně míníš začít s námluvami?“ vyzvídal starostlivě otec. „Zdalipak se dočkám vnoučat na statku?“

Při takových řečech se hejtman mračil a pokašlával. Nebyly mu příjemné.

„Ledacos zvelebíme,“ sliboval do větru. „Jsou nové způsoby. Hospodařili jste po staru. Musíme se hledět dostat výš. Žít si panštěji. Mnohé se přikoupí. Pole se zaokrouhlí.“

Starý a mladý sedlák hledívali do dálek za lákavými vidinami. Obavy je činily nervózními. Podaří se – nebo se nepodaří? Nedělá si z nich ten potutelník přece jen blázny? Hejtman se však nyní tvářil vážně. Nepřipadalo jim, že žertuje. Bylo by to příliš strašné rouhání, žertovat o těchto svatých věcech, o majetku a blahobytu.

Prvního února dala Karla výpověď. Dala ji z vlastní vůle. Jan jí s přepjatou ochotou zapisoval do knížky data příchodu a odchodu. Utekla do své komůrky a hlasitě tam naříkala až do oběda.

Téhož odpoledne se hejtman vrátil z města nezvykle veselý, popískával si jako chlapec. Dívali se na něj touživě a nedočkavě. Lepili se očima na jeho rtech. Ušklíbal se a tajuplně mlčel. Dovedl znamenitě zneužívat svého výhodného postavení. Malina přece jen neodolal.

„Mluvil jsi s ní?“ zeptal se ho rozechvělým hlasem.

Hejtman pokynul vážně hlavou. „Je to vlastně dobré děvče. Známe ji přece všichni tak dávno – pravda?

Kolik je tomu let, co jsme se spolu právali za čertovou stodolou? Je pracovitá, ochotně obstarává domácnost svých rodičů, a přitom, chce-li, dovede se chovat jako velká dáma. Bude z ní opravdu reprezentační dvorská paní. Neštítí se jednat s čeledí přátelsky. Není tak hloupá, aby nepochopila, jak se věci mají, aby žádala víc, než může dostat. Chce se provdat, to je jisté. Vždyť už není z nejmladších, její čas vlastně už také minul. Nutno uvážit, že Kiliánovi nemají ženichů na vybranou. Nemám nic proti tomu, udělat ji, jak se říká, šťastnou. Když se to tak vezme, jsem pro ni vlastně skvělou partií. Nebude první nevěstou, která zaplatí dluhy svého muže. Je zralá pro sňatek, velmi zralá. Myslím, že se o mne zajímá.“

„Proč mi jen nikdy nenapadlo, že bych se sám o ni mohl ucházet?“ divil se zkroušeně Jan.

„Cožpak ty,“ shovívavě se usmíval Pavel, jako by chtěl říci, že by to bylo zhola zbytečné. Nyní měl zas před sebou úkol, který ho zajímal: dobýt srdce dámy. Dobýt srdce – proč? Věděl hejtman Malina, proč toto srdce dobývá? Věděl to dobře. Potřeboval tu marnou trofej. Byla to lovčí úloha. Otázka úspěchu či neúspěchu, klíč k blahobytu, dokonalé vítězství a konečně také jediné myslitelné řešení.

Sobci neváhají, mají-li uchvátit to, co jim nepatří. Sobci žijí jen pro sebe a pro své bídné plány. Hejtman se již neprocházel bezcílně po dvoře, nepozoroval z pouhé zlomyslnosti směšný, starostlivý život okolo sebe. Byl opět plný energie. Zachytil stopu a neúprosně ji sledoval.

Jedné únorové neděle na sebe navlekl parádní stejnokroj, opásal se šavlí.

„Kam jdeš? Kam jdeš?“ ptali se ho dychtivě, tušíce odpověď již předem.

„Kam bych šel? Navštívit strýčka a tetičku Kiliánovic,“ s pýchou se přiznával hejtman. Jeho vychrtlá postava se napřímila.

</section>

<section>

## _5_

Štěpka mu přišla otevřít. Žasla, když ho spatřila v celém gala. Usmíval se co nejpřívětivěji, po tvářích se mu rozběhly vrásky, obloukem jí podával ruku v bílé rukavičce.

„Hleďme, i rukavičky si navlekl,“ štěbetala Štěpka, trochu popletená neočekávanou návštěvou, „a dokonce si vzal uniformu! Maminka ještě není doma, ale za malou chvíli ji přivezou z kostela. Tatínek je ve vinárně. Jistěže také přijde před jedenáctou. Oba tě moc rádi uvidí. Vidíš, a já se tu oháněla hadrem. Ještě že mi napadlo shodit s hlavy šátek, než jsem ti otevřela. To bys byl něco uviděl! Vypadala jsem jako stará baba. Však je to dost, že jsi přišel. A jsem tak sama doma – jako bych na tebe tajně čekala, že? Opravdu jsem se nenadála. Nestyď se a pojď, pročpak tak dupeš, nemusíš se tak hrozně oprašovat, vždyť je to jen sníh, sníh je pouhá voda. Jak ti vržou boty! Ale ty máš asi něco za lubem – copak to asi je?“

Usmíval se, neříkal nic. Odložil plášť a šavli a hnal se do parádního pokoje. Usedl ke stolu a zalomil prsty, až mu v kloubech zapraskalo. Sáhl do kapsy pro pouzdro s cigaretami, ale zdržel se – na námluvách se člověk musí umět přizpůsobit. Poposedl, potáhl si knír a zase se tak široce usmál, vycenil své žluté řezáky.

Štěpka letěla do spíže pro víno a pro suchary. Sáhl do alba, vyloženého na stole, ale obrátil jen několik listů. Nebylo mu do prohlížení fotografií. Když se Štěpka vrátila s vínem a se zákusky, ležely již na stole karty.

„Řekl jsem přece, že si spolu jednou zahrajeme lízaný mariáš. Já slib splnil a přišel, ty si pěkně sedni, dáme se do toho. Dobrý nápad, ne? Snad ses těch karet nelekla? Čert v nich není. Abys neřekla, hrajeme zadarmo, nic tě to nebude stát. Jistě by sis dala pro krejcar koleno vrtat – inu, dáma! No, sedej, bylo to ujednáno!“

„Ale Pavle, ty ses zbláznil! Přijdou naši a uvidí nás hrát. Maminka řekne, že karbaním, místo co bych se v kostele modlila. Smrtelný hřích, rozumíš? To by ses u ní moc neuvedl.“

„Haha – to byl jen žert, Štěpko. Nu, nevadí. Zase je dáme do kapsy. Tak ty se bojíš? Myslil jsem, že se ničeho nebojíš, nikoho, ani mne.“

„Trošku se tě bojím,“ přiznávala se Štěpka. „Býváš tak zvláštní! Mluvíš docela něco jiného, než si myslíš. Teď taky. Ráda bych věděla, co bys mi chtěl říci doopravdy.“

„Taky se to dovíš,“ pravil s přísnou vážností.

„Kdy, prosím tě?“ vyjekla nervózně. „Ven s tím!“

„Tak třeba tohle: budu se ženit.“

„Ženit? A s kým?“

„To je otázka! Se svou nevěstou.“

Usedla vedle něho na židli a nalévala mu víno. „Ale já o tom nic nevím, že bys měl nějakou nevěstu!“ Trochu se jí třásl hlas.

„Vždyť ji také ještě nemám. Teprve ji hledám.“ Pošilhával na ni koutkem oka, pohrávaje si s kartami. „Chtěl bych ji najít. Proto jsem také přišel. Nevíš o nějaké?“

„Jestli nevím o nějaké nevěstě pro tebe! Copak jsem dohazovačka? Opravdu nevím – ale ty to nemyslíš vážně.“

„Myslím to docela vážně, Štěpko. Přece jen budu asi sedlákem.“

„Sedlákem? A co Jan?“

„Ten zůstane dále sedlákem. Já s ním jen půjdu do holportu. Už jsme se dohodli.“ Zřejmě se dobře bavil. Sestřenčiny rozpaky mu dělaly radost.

„Musíš mi o tom říci více. Vidíš, že ti nerozumím.“

„Tak se podívej, Štěpko, hledám nějakou hodnou holku, která by rozuměla hospodářství. Nemusí být zrovna nejmladší, jen když se bude umět trochu chovat jako paní. Nemíním se totiž tak docela uzavřít mezi stájí a chlévem. Nevíš o nějaké, která by se nebála vzít si za muže takového nebezpečného chlapa, jako jsem já?“

„No, nevím, mluv proboha sám!“

„Já jsem totiž myslil, jestli ty by sis mne nevzala za muže.“

Rozložil na stole vějíř karet a zase jej složil. Podíval se jí ostře do očí. Byla červená jako pivoňka. Srdce se jí rozbušilo. Bylo to příliš náhlé a neočekávané. Vypadalo to jako opravdové nabídnutí k sňatku. Nebo – možná, že se jen pošklebuje. Proč by však tak hloupě žertoval?

„Vím, že záleží jen na tobě. Kdybys chtěla, šlo by všechno poměrně hladce. Nebo si myslíš, že bys to nedokázala prosadit?“

„Kdybych chtěla,“ pravila stísněně, „já nevím, jestli bych chtěla.“ Búrská válka – ženich – karty se vyplňují! Nebožka Hanousková měla pravdu. Osud promluvil. Může se vzpírat? Nemůže, a vlastně ani nechce. Je už stará. Ani nevěřila, že ještě někdo přijde. Nyní si to uvědomovala docela jasně – nikdo by již nepřišel. Ale toho karbaníka, toho flamendra s temnou minulostí, toho rozhazovače! Otec bude jistě proti tomu. Ovšem kdyby si to umínila, kdyby chtěla – och, ona dovede chtít, když si něco zamane. Má – nebo nemá?

„Ty si asi myslíš, jaké to jsou podivné námluvy,“ pomalu a obezřetně mluvil hejtman. „Já jsem ale vysloužilý voják, nezačnu tisknutím rukou a zamilovaným škemráním. Říkám ti poctivě, co bych od tebe chtěl a jak si to všechno představuji, nic nemíním zapírat. Ostatně, jaképak námluvy, ty máme přece už dávno za sebou. Když jsem byl ještě zelený kadet, tam u čertovy stodoly, víš, to bylo takové kočičí mroukání, jaké prožívají milenci. Možná však, že tě ta věc mrzí, když si na ni vzpomeneš. Mrzí-li tě, nemusíme již o ní mluvit. Mám za sebou horší věci.“

„Nemrzí,“ namítla temně Štěpka, „ale myslím, že to nemá s dneškem nic společného.“

„Toť se ví, že nemá. Když už mě chceš s něčím uvádět v souvislost, připomeň si aspoň naše střelby lukem, naše ohýnky v polích a naše zápasy. Když jsme byli malí, dost dobře jsme si rozuměli. Snad bychom si mohli rozumět i teď, kdybys o to stála. Píšťalky ti ovšem už otloukat nebudu, lodičky z březové kůry vyrábět také ne, ale snad se nebudeme ani prát.“

„Naši řeknou, že si mě chceš vzít jenom pro peníze,“ vyhrkla Štěpka. Jak vidno, neuváděla vlastní námitky, patrně je neměla. Již se s ním podvědomě spolčovala, uvažovala o příštím válečném plánu proti nedůvěřivým rodičům.

Pavel se na ni zlomyslně zadíval. „Nebudou mít ani tak příliš nepravdu. Kdyby nebylo finanční pozadí, kdyby nebyly mé podivné, rozbité osobní poměry, sotva bych se odhodlal k ženění. Já jsem divoký pták,“ řekl s notnou dávkou chlouby, „bylo by mi lépe na svobodě. Vidíš aspoň, že jsem upřímný.“

„Trochu moc upřímný,“ trpce prohodila Štěpka.

„Víš, že nebýt toho šťastného nápadu s ženitbou, byli by mě pěkně dostali ze statku? Jan už měl mého vyjídání dost. Asi že jsem se mu také notně protivil. Nemohl se na mne už ani podívat. Tak jsem se tedy vytasil se svým návrhem. Dvůr by bylo možno opět povznést. Na to jsem nachytal otce i bratra. Jsou uchváceni, mám je v hrsti. Neboj se ale, hraji s tebou, jako jsem s tebou kdysi hrával. Spolu proti nim – chceš? Budeme-li chytří, ještě získáme.“

„K tomu tatínek nesvolí, ne, k tomu nesvolí. On je opatrný. Je hrdý na svého obchodního ducha. To by byl špatný obchod.“

„Zaručím se mu ctí, že nebude ošizen.“

„Na to on nedá, víš?“ a aby ulomila svým slovům osten, dodala kvapně: „On je takový předpotopní!“

Mohla si povšimnout, že se ani dost málo neurazil. Ušklíbl se a pravil s důrazem: „V tom to právě vězí, že chci hrát s tebou. Ty bys přinesla do statku peníze, ale ty peníze by se zabezpečily. Vlastně by to byla u tebe jakási koupě. Koupila by sis svůj díl dvora. Co bys financovala, bylo by tvé, rozumíš? Já nic nechci. Mne bys k tomu dostala jaksi přívažkem.“

Seděla před ním, prsy vypjaté, pootevřená ústa, bezvýrazné hnědé oči v nehezkém obličeji, bezvýrazné samou nerozhodností a úpěnlivým přemýšlením, jak se dostat z této náhlé povodně na pevnou zem. Chtít, či nechtít? Nebyla si jista, není-li tentokrát zle zklamána. Jak se rozhovořil! Není to jen pustá komedie? Něco jí našeptávalo: „Odmítni, odmítni rychle, dokud není pozdě, ten člověk nebyl pro tebe, když byl mlád, není pro tebe ani teď, když tak rychle zestárnul. Proč tak neuvěřitelně zestárnul? Jeho upřímnost je děsivá. Pavouk — zamotává tě do svých sítí.“ Avšak z druhé strany se na ni usmívala Hanousková, ukazovala prstem na karty rozložené na stole a kázala: „Je válka. Válka, to znamená příležitost. Tu je můj srdcový kluk. Nehádala jsem správně? Ber, děvečko, dokud nabízí. Po něm už nikdo nepřijde. A přijde-li, bude ještě stokrát horší. Nechtěla sis vzít třeba cikána? Neběhala jsi za italskými inženýry? Nejsi již tak dost směšná po celém městečku svým výstředním chováním? Čekáš, až budeš ještě starší a ještě směšnější? Konečně se našel někdo, kdo je ochoten získat ti vážnost svým jménem. Váháš, ty, která jsi nikdy neváhala? Budeš-li chytrá a pevná, vyhraješ i nad tím olezlým lišákem. Prodává se, ovšem, to je zřejmé, ale cenu, za jakou ho koupíš, můžeš ještě určovat ty sama. Chyť se toho! Nepozoruješ, že má uniformu? Kdysi tě tato uniforma vzrušovala. Je to k smíchu, ale vzrušuje tě opět. Štěpko, Štěpko, ať se vzpouzíš, jak chceš, tvé toužící srdce tě tentokrát přemůže. Hleď, nejenže zoufale voláš po muži, že vstávajíc lehajíc sníš o jeho blízkosti, že líbáš stín vlastních prstů na zdi, když vytvoří obraz rtů, celá tvá podstata je ryze mateřská, tvé útroby, které tolik let marně plýtvaly zárodky příštích životů, promluví poslední a neodvolatelné slovo v této rozepři. Pak bude kolem tebe ukut řetěz, budeš odpovídat otrocky, domnívajíc se, že volíš svobodně, tvůj zdravý rozum se přizpůsobí, podlehneš nejhoršímu ze všech klamů, šálivému volání nitra, zamiluješ se do mé karty, zamiluješ se jako holčička!“

„Já jsem člověk přímý,“ povzneseně hovořil hejtman, „já jsem snášelivý. Chovám se trochu podivínsky, ale víš, že nejsem tak hloupý jako mládenci z městečka. Kdokoli by si tě vzal, každý by na tobě chtěl něco měnit. Celá by ses nikomu nelíbila, Štěpko! Ten by chtěl, aby ses tolik nenadnášela, onen by ti nakazoval, že se nemáš bratříčkovat s kdejakým pobudou, jiný by ti bránil hrát divadlo, mluvil by ti do šatů, leckdo by se tě bál, byl by nespokojen, že se nedáš tak lehce ovládat. Já jsem člověk, ne-li právě moudrý, tedy aspoň zmoudřelý. Nabízím ti pěknou volnost, takovou, jakou nemá v městečku ani jedna panička. Hraj si, běhej si, stroj se, jak chceš!“

Před Štěpčinýma očima přecházel muž za mužem, poslední šel Groman. Vybavila se jí scéna s kloboukem. Ten Pavel – jak je chytrý! Nebo byl od někoho důkladně informován? Ať tak či onak, to, co nabízí, není tak zlé. Dojista má v mnohém pravdu.

„Ty se bojíš, že bych zas karbanil a rozhazoval. Děvuško, tady není vojna! Kdo by tu se mnou hrál vysokou hru? Ti opičáci, ti držgrešlové? Nemám, proč bych do nich cpal peníze. Ostatně je ani nebudu mít. Zůstanou tvoje. Mám jiné plány: příjemně si žít, mít svou čtvrtku vína, svou cigaretu, svůj svatý pokoj.“

Něco udeřilo Štěpku silně do čela. Uvědomila si, že zde cosi nadobro schází, nadobro, osudově, že tu schází to, čeho se jí dostalo v životě v tak ubohých dávkách. Nemohla o tom pomlčet.

„Ale Pavle,“ koktala žalostně, „všechno by bylo jiné, všechno by bylo lepší, kdybys – věř, já jsem už taková, odpustila bych ti, i kdybys nemluvil tak hrozně rozumně, ale schází mi – že mě nemáš ani trochu rád. Ani dost málo ti nejde o mne, ani dost málo. Lidé se jinak žení a vdávají, přijde na ně – láska. Ucházejí se o sebe, bojí se, že jeden druhého ztratí, jsou nešťastní, když se na ně ten druhý lhostejně podívá, a ty tu sedíš a klidně rozkládáš o obchodní stránce sňatku, kuješ plány, mluvíš o svatém pokoji při čtvrtce vína.“

Pomalu si k ní přisunul židli, jeho tvář zbrázdil úlisný úsměv, poklesl loktem o koleno, vztáhl ruku a vzal ji za tlusté zápěstí.

„Jak jsi ty, Štěpko, hloupá, jak jsi hloupoučká,“ šeptal co nejněžněji ve snaze o mileneckou důvěrnost. „Nejsem prostě z té školy, ze školy těch, kteří hned roztávají. Vždyť já o tebe stojím, přišel jsem přece k tobě a ne k jiné zámožné dívce z městečka! Či tu snad jiné nejsou? Jsi snad jediná? Myslíš, že by mě opravdu žádná nechtěla? Och, lidé ještě trochu dají na lesk těchto věcí!“ Břinkl klouby o své kovové knoflíky. „Ty jsi ale taková – bohatýrská. Vždycky jsem měl úctu k bohatýrským lidem. Ty se mi náramné líbíš, ale nechtěj ode mne takové řeči, připadám si směšný, když je vyslovuji.“ Zakuckal se, polkl slinu, pohladil jí paži až k rameni, poněkud ožil, v očích mu zasvítilo.

„Proboha, schovej rychle karty, tatínek jde!“

Štěpka vyskočila a vytřeštěně se zadívala oknem, kolem něhož se důstojně a pateticky nesla cihlově červená měchuřina. Nyní již nabyla klamné představy, kterou tak potřebovala, že hejtman o ni stojí také ještě jinak než jako o majitelku kiliánovských kapitálů. Ubohá Štěpka! Ve svých třiceti letech byla skoro stejně pošetilá, jako když vychodila školu. Neuměla nebo snad ani nechtěla protrhnout mlhovinu zchytralostí, kterými se ji snažil obloudit ten starý zhýralec. Nechtěla pohlédnout drsné pravdě do očí.

</section>

<section>

## _6_

Hlavní část Štěpčina zápasu o vyvoleného ženicha se rozpoutala až po hejtmanově odchodu, přesto však i to, co se událo ještě za jeho návštěvy, lze nazvat sveřepým a nemilosrdným bojem. Voják přednesl svou žádost odvážně a po vojensku, ale to věci valně neprospělo. Stavitel nebyl z těch, kteří poklesnou na duchu jen proto, že se na ně někdo nenadále a hezky zhurta oboří. Hejtman počítal s výhodou překvapujícího útoku.

„Jsem tu, strýčku, na námluvách. Docela vážně jsem přišel Štěpku přemluvit, aby se stala mou ženou.“

Stavitel, který se dovedl tak nádherně dívat vypoulenýma očima kamsi mimo svého protivníka a přitom mu vidět až do žaludku, se jenom zbytečně dopálil.

„To tak, to tak, Štěpka a ty, takový pálený ptáček, to jsou nápady! Hloupé nápady. Řekl bych – drzost. Raději mlč. To si myslíš, že Štěpka už nenajde nikoho lepšího, než jsi ty?“

A když Pavel s naprostou samozřejmostí zakroutil záporně hlavou a vyzývavě se rozchechtal, Kiliánova šíje zrudla do krvava. Začal se pohupovat na špičkách a mluvit zvysoka. Schylovalo se k tomu, že nezvaného hosta vyhodí. Tu musila zakročit Štěpka. S panenským uzarděním se přiznala k nápadníku, jemuž tímto vystoupením podala pádný důkaz, že přijímá jeho návrh společného postupu a že stojí věrně na jeho straně proti vlastní rodině.

„Nezlob se, tatínku, a nech ho mluvit, vždyť on to nemyslí tak zle. Přece se dá o všem uvažovat, či ne? Takové rozčilování, to není nic pro tebe. – A ty, Pavle, bys měl mít rozum. Copak jsi přišel proto, aby ses s tatínkem hádal?“ Dupla komicky nohou a našpulila rty co nejroztomileji. „Takhle se přece neříká o nevěstu. Jakým ses to naučil na vojně způsobům?“

Hejtman rázem zkrotí jako beránek, pokorně schýlil hlavu, přesvědčivě zakýval tykadly knírů a zašveholil skoro potichu: „Pan strýček na mne spustil bandurskou dřív, než jsem mohl říci co a jak. Jsem už dospělý muž, a ne nějaký chlapec. Snad se se mnou dá mluvit rozumně, přinejmenším je zbytečné hned se na mne hnát s otcovskou holí. Každý se v životě někdy zmýlil, a zmýlená, to je přece zkušenost. Pan strýček pobyl dost dlouho ve světě, nebude se přece tvářit, jako by byl nikdy nepodlehl žádnému pokušení.“

„Byl ve světě,“ křičel stavitel, který se nemínil dát tak snadno uchlácholit, „viděl mnoho lidí, sprostých i vznešených lidí, ale nehrál, nekarbanil, neholkařil, tátu neokrádal, rodinu neničil, přišel mezi pořádné lidi jako pořádný člověk, začal s málem, oženil se a získal jmění, ale ne proto, aby je hodil do chřtánu prvnímu flamendru, nejhoršímu z flamendrů, pošramocené firmě, podezřelé osobě, která, která…“

„Silné výrazy, silné výrazy,“ trpně ho kritizoval hejtman s nakrabeným čelem.

„Raději se o tom ani před tetou nezmiňuj, je nemocná, slyšíš? Dovedeš se snad také někdy zapřít, cítit s druhým, či ne? Je tuze nemocná. Není zapotřebí, abys k svým krásným činům přidal ještě jeden, ten nejkrásnější, abys ji zabil, abys ji dorazil svým pitomým nápadem, svým neslušným návrhem!“

Avšak teta (pro Pavla byla ovšem najednou paní tetinkou), když ji Tonánek-Světýlko (jemuž visela u nosu kapička, odznak jeho hrdého erbu) dopravil do světnice právě uprostřed stavitelova přednesu, pro hejtmana Malinu tak málo lichotivého, naprosto neprojevila sklon k náhlému úmrtí. Po několika přesně formulovaných otázkách se dověděla pravou příčinu nezvyklé domácí vády.

„Víš, maminko,“ přehlušila všechny Štěpka, domnívajíc se, že její způsob bude pro nemocnou nejstravitelnější, „Pavlovi napadlo, že by se se mnou oženil, a tatínka to strašně rozčililo. Nechce o tom ani slyšet. Nechtěl ani, abychom ti o tom řekli.“

„Oženil, ach, oženil,“ pokyvovala hlavou stará paní.

„Tak tedy oženil. – – Ale vždyť nemá žádné pevné postavení!“

Tento nepředvídaný klid a praktičnost pomohly Pavlovi z tísně – aspoň na tu chvíli.

„Nemá postavení na vojně,“ vysvětloval chvatně, „ale chce se stát poctivým sedlákem, jako byl jeho otec a jako je jeho bratr – paní tetinko, nemíní ani hrát, ani bláznit, jak se domnívá strýc, a to jen proto, že již bláznil a hrál dost dlouho, že se nadobro vybláznil. Přiznávám se ke všemu, ba přiznávám se i k tomu, co jsem neudělal.“ Líbezně se tvářil, usmíval se a zase se odmlčoval, jako by v sobě měl také kus dramatického talentu, jímž oplývala Štěpka. „Pan strýček je náramně prudký, nežádal si ani mé zpovědi, ani mého pokání – prostě ode mne nechtěl nic vědět a hned zatracoval. Mohla byste mě vyslechnout vy, drahá paní tetinko?“

„Nikdy jsi mi neříkal drahá paní tetinko, ani tetinko, říkej mi zas teto jako dřív,“ bez úsměvu podotkla Anna, tváříc se znaveně.

„Ale ovšem, docela rád, teto, už vidím, že vy mi porozumíte, dokonale porozumíte – jako matka!“

Anna přivřela oči, jako by se chránila před oslňujícím světlem tolika hledaných něžností, jako by je neschvalovala, ale jako by se v nich hřála.

„Jako matka,“ recitoval hejtman jako ze starého gratulantu, až se Štěpka pýřila studem. „Když člověk v mládí pochybí, nemusí být proto již po celý život ničema. Dohodl jsem se s otcem…“

Na ta slova Anna otevřela oči a přísně a pátravě se zadívala do hloubi šedých, posměšných očí vojákových. Dohodli se s otcem. Věc počínala být konkrétní.

Hejtman opakoval jinými slovy, jinými, ale přece notně podobnými, jako by se byl své roli naučil nazpaměť, to, čím prve vyčastoval Štěpku. Ne, nechce sáhnout na Štěpčiny peníze, jak se strýček mylně domnívá, vše, co bude Štěpka financovat, zůstane její, snad je možno mluvit o dobrém obchodě z její strany, poněvadž Vejrychovsko přece za něco stojí. Či je má koupit člověk docela cizí?

„Strýček má příležitost koupit je pro Štěpku – i s mou maličkostí,“ pitvořil se námluvčí.

„Statek – nikdy jsem nestál o sedláctví. Co se statkem?“ bručel Kilián. Ale Anna v téže chvíli hleděla kamsi do svého dávného dětství, viděla dvůr svého mládí, zastydlé dýmy na mezích, robotu do úpadu, stojící obilné klasy, brambořiště s ohnutými hřbety žen, nemluvného otce s tlustou holí v ruce, rovné brázdy, gesto rozsévače, požehnaný jarní déšť, naplněné stodoly, milého starého koně s hlavou kývající se do kroku. Dvůr – dvůr – a pootevřenými vrátky snů vkrádal se Pavel do jejího srdce. Štěpka zpátky na Vejrychovsko. Po městě zas venku. Děti jejich dětí budou opět na mezích, opět za čertovou stodolou!

„Kdybych věděla, že bys byl na ni hodný, že by ses změnil, že bys…“ Její ruce škrabaly po pokrývce na kolenou samým dojetím.

„Změnil – jak by se změnil?“ bouřil Kilián. „Znám svět, mohl bych napočítat stovky takových příkladů, jako je jeho. Žádný z nich se nenapravil, po dobrém ani po zlém, a když, tak dočasně, nikdy ne trvale. Řekněme si to upřímně – nechtějí ho tam. Je to tak, že ano? Octl se v tísni, neví, jak by se zachránil. Teď slibuje a prosí. Až dostane, po čem baží, bude zas takový, jako býval.“

„Neprosí ani neslibuje. Je už trochu stár na to, aby se plazil,“ zasyčel vztekle hejtman Malina. Měl už pro dnešek dost toho pokořování. Selská pýcha, posílená pýchou důstojnickou, se v něm vzbouřila.

„Vidíš? Vidíš?“ radoval se Kilián. „A ty div že jsi mu nedala požehnání za všechna ta jeho vylhaná a pokrytecká slova. Pošetilé ženské! – Člověče, a ty sis myslil, že bych něco dal na tvé sliby? Sedlák? To je nějaká kariéra? A s tím jsi přišel? Veliká čest, tuze veliká čest. A to bylo ještě to nejlepší, s čím ses dovedl pochlubit. Aby má dcera přinesla peníze na prodlužený statek? Nejsme lidé z vesnice. Najdi si nějakou holku ze statku nebo z chalupy. Ke kravám, k prasatům – to my doma nevedli. Haha! Dělat nakonec děvečku za své vlastní peníze!“

„Nemohl by ses, tatínku, alespoň trochu mírnit?“ rozhorlila se Štěpka. „Pavel je teď naším hostem. Kdepak takhle zacházejí s hosty?“

„Malinův statek,“ pravila Anna jakoby ze sna, „Malinův statek není chalupa. Dvůr se vyrovná panskému – při dobrém hospodaření bude čím dál výnosnější – stále lépe se prodává. Mohli jsme žít také jako páni, kdyby tatínek, můj tatínek, nebyl tak příliš šetrný. Mohli jsme mít i koně do kočáru, pěknou budovu, jednopatrovou, a okolo zahradu. Otec…,“ chtěla říci, že starý Antonín Malina se ještě příliš cítil pouhým čeledínem, ale umlkla, opojena i polekána vlastními vzpomínkami.

„Dům se zahradou a to všechno – to by teď mohla mít Štěpka,“ chvatně a nerozmyslně se přiznal hejtman, sázeje všechno na stařenino dojetí. Zapomněl při tom na stavitelův hněv. „Kdyby jen pan strýček chtěl!“

„Aha! Aha! Kdyby jen pan strýček chtěl! Tu to máme!“ mnul si stavitel ruce v bouřlivém a nepřirozeném veselí. „Tak víte co, pane hoste? Vy jste nám už svou věc řekl, řekl jste nám ji dopodrobna,“ vykal Pavlovi a choval se k němu velmi úslužně – vždycky byl úslužný k lidem, které vyhazoval, „nemáte, co byste k tomu ještě dodal, dojista ne, nuže, teď by bylo záhodno, abyste nám dal čas na rozmyšlenou. Možná, že jste také trochu ochraptěl těmi námluvami, já ano, já rozhodně ano, nechte nás teď v klidu a o samotě, najdeme si již nějaký způsob, jak vám dát najevo své rozhodnutí. A teď,“ pospíšil ke dveřím, pokud mu těžké tělo dovolovalo, otevřel je dokořán a galantně se uklonil. „My také jíme v určitý čas a nemáme zvláštní důvody zdržovat se s obědem.“ Dřív než mu v tom Štěpka mohla zabránit, přirazil dveře za ženichem, sinavým vzteky, a notně jimi třískl.

Hejtman se hněval jen tak dlouho, dokud nesešel ze schůdků. Tam si poopravil na hlavě čáku, šavli zavěsil v předloktí a upjal plášť, který měl v síni sotva čas obléknout. Vykročil šviháckým krokem, k jakému ho podněcovala uniforma. Vyhozen! Vyhozen! Při třetím vyhozen ztratilo slovo svůj potupný význam. Co bylo v těchto posledních scénách komické, vystoupilo na povrch. Zasmál se tichým, neslyšným smíchem. Napadlo mu, že nejhorší už má za sebou. Cosi mu našeptávalo, že má vlastně vyhráno.

</section>

<section>

## _7_

Štěpka zjistila, že se octla v romantickém postavení dívky, která má nehodnou lásku a jíž rodiče zbraňují. Nic jí nemohlo víc lahodit, nic jí nemohlo být vítanější. Mít takovou zakázanou lásku v třiceti letech, není-liž pak to nádherné? A ihned se do této sladké a bojovné skutečnosti vžila.

Již při obědě, po hejtmanově odchodu, zahájila útok. Držela se jako klíště pochybného předpokladu, že se u Kiliánů dostalo nezasloužené urážky slušnému hostu, který přišel přinejmenším s dobrými úmysly. Stavitel se již dnes vybouřil, teď byl mlčelivý a schlíplý. Byl si asi vědom blížící se neodvratné porážky, a pokud se dalo, oddaloval své podrobení předstíranou nepřístupností.

„Jaká ostuda,“ hořekovala, „jestli se o tom bude po městě vypravovat a jistěže bude, co si o nás kdo pomyslí? Když už jsme ho chtěli odmítnout,“ (rozumí se, že jsme nechtěli), „mohlo se to stát vhodnějším způsobem. Ať již kdy udělal, co chtěl a komu chtěl, je to muž, který kdysi něco znamenal. Tak by ho byli nevyhodili ani ve Špitálku. Nemáme být na co hrdí, opravdu! To všechno tatínek. Já se stydím, hrozně se stydím! Měli bychom se mu nějak omluvit.“

„Omluvit se – jemu! To tak!“ Stavitel jedl polévku a posupně pofrkával. „Takovému není třeba se omlouvat. Já prošel hezký kus světa, jednal s všelijakými lidmi. Před _tímhle_ se necítím vinen. Má, co zasloužil. Připadal mi jako zloděj. Také to zloděj byl, poněvadž chtěl ukrást peníze. Vyhodil jsem ho. Zloději bych se za vyhození také neomlouval.“

Nepěkné zacházení s hostem přikusoval Kilián ještě k pečeni, připíjel je k černé kávě. Když sáhl po novinách, změnila Štěpka taktiku. Obrátila se k matce, jako by otec ani ve světnici neseděl.

„Nevím, co mu mám říci, musíš mi, maminko, poradit. Přišel tuze zdvořile. Už dříve se mnou mluvíval náramně zdvořile. Nic mi nenalhával. Řekl všechno tak, jak to je. Povídal, že jestli by se vůbec kdy oženil, oženil by se jedině se mnou.“ (To si ovšem přidala.) „Chtěl jenom prospět rodnému statku. Nepůjde-li to, nu tak, můj ty bože, nešlo to – víc už se nedá dělat. Takový starší zkušený muž není tak bláhový jako nějaký chlapec, aby hned vyznával lásku. Kdyby se byl o něco podobného pokoušel, nebyla bych mu věřila. Jsem přesvědčena, že v jeho návrzích není skryta žádná léčka.“ Truchlivě si povzdychla. „Pavel byl vlastně první nápadník, který se řádně vyslovil. První, považ, po tolika letech!“

Anna neodpovídala. V rukou, které se ustavičně potily, žmolila pomačkaný kapesník. Kilián, ukrytý za novinami, napjatě poslouchal, ani nedutal. Chtěl tak zdůraznit naprostou neúčast na poradách.

„Jde vlastně jen o to, mám-li či nemám zůstat starou pannou.“ A po krátké přestávce, vyplněné jen škrtáním sirek, jimiž si otec Kilián marně snažil zapálit doutník, dodala: „Vždycky jsem si přála mít muže. Mám hrozně ráda děti.“

„Děti, ano, děti,“ zašeptala Anna. Přemýšlela o tom, že se asi sotva kdy dočká radostí babičky. Její čas prchal stejně nenávratně jako Štěpčin. I ona snad ještě mohla pro sebe zachytit cíp lidského štěstí.

„Snad přece není z nejhorších,“ uvažovala Štěpka nahlas. „Na vojně se dostal do společnosti nadutých floutků a snažil se jim přizpůsobit. Chtěl s nimi stůj co stůj udržet krok, musil to dělat, jinak by se byl nedostal výš. Byl ctižádostivý, nic víc, a jak by také nebyl? Dopadlo to špatně. Teď má život už nadobro za sebou. Možná, že chce opravdu začít znovu. Věnuje-li všechnu svou snahu a sílu statku, musí Vejrychovsko vzkvétat. Taková síla! Dá se upotřebit k dobrému právě tak jako k zlému. Jde jen o to, aby se o dvůr začal doopravdy zajímat. Snad by v něm dovedla probudit ten zájem dobrá žena. Teď je ještě nedůvěřivý, posměvačný. Kdybych tak jistě věděla, že se změní! Kdybych jistojistě věděla, že já bych byla tou dobrou ženou!“

„Pavel,“ rozpomínala se Anna Kiliánová, „prudký chlapec. Těkavý. Mívala jsem ho ráda. Když se na něho podíváš ze strany, shledáš, že se podobá svému otci. Povšimla sis už někdy, jaké má vypouklé čelo? Propadlé skráně a na nich žíly? Zrovna takové skráně a žíly má jeho otec, a ten je zas zdědil po svém otci.“

„Ty bys, maminko, nebyla proti němu? Ty bys mi radila, abych ho neodmítala?“ nejistě se zeptala Štěpka.

„Ne-ne-ne,“ koktala stařena, „nechci nic radit.“

Déle to již Kilián nevydržel, zuřivě praštil novinami o zem, jeho tváře znachověly, nos zmodral. „Nu, a teď už toho mám dost. Víc se o té věci nebude mluvit. Copak já tu už nic neznamenám? Mne se nemá nikdo nač ptát? Ale já o to ani nestojím, já už své řekl a opět to říkám: Nechci. Nedovoluji, aby se ještě dál přemýšlelo o tom, máš-li si ho vzít, či nemáš. Zakazuji to.“

Konečně šarvátka! Konečně přímý, zuřivý boj! Nyní půjde do tuhého. Štěpce zaplanuly tváře. Do toho! Do toho! Bude bránit své. Matka je zřejmě na její straně. Už je tu jen otec – haha – však se Štěpka pranic nebojí. Podepřela si boky, v jedné ruce jí visela utěrka na nádobí. Loktem vrazila do židle, pomyje ve škopku se rozvlnily.

„Tááák – nechci? Zakazuji? A to je dobré, tatínku. Jde opravdu jen o tebe? Myslím, že také trochu o mne.“ Zvýšila hlas. „Tak ty tedy nechceš. Ale pak mi opatři jiného ženicha. Honem mi ho opatři – teď – hned – na tom místě. Nemám žádného. Nikdy žádného nebudu mít!“

„Nežli darebáka, raději žádného,“ odsekl Kilián.

„Tatínku, myslíš-li, že je darebák, řekni mi upřímně, kdo na tom má také částečnou vinu? Pamatuji se na den, kdy se dvorský strýc s tebou přišel poradit, má-li či nemá pustit hocha do kadetky. Kdo ho ujišťoval, že vojna je školou života? A pročpak dělal potom Pavel dluhy? Protože chtěl co nejlépe prospívat v té krásné škole života. Možná, že strýc Malina na tvou radu nerad vzpomíná. Možná, že si dokonce myslí, že mu jsi za ni něco dlužen.“

Snad to způsobila právě tato Štěpčina slova, ale od té chvíle bylo zřejmé, že Kilián notně zkrotl. Stal se smířlivějším, stal se rozumně uvažujícím tvorem. Kdoví, snad to opravdu způsobil Štěpčin šťastný nápad, připomenout mu tu dávnou, neblahou radu. Spíše však se tímto nenadálým ústupem projevila pravá povaha stavitele Kiliána. Vztekat se, chrlit oheň, dupat, nadávat, ano, ale jen tak dlouho, dokud si ten druhý nepostaví hlavu a také si nedupne. Patrně Štěpka znala otce příliš dobře a počítala s touto jeho slabou stránkou.

Nebyl ovšem ještě konec všem rozepřím. Obrat nastal jen v tom, že nyní byl Kilián ochoten o hejtmanově návrhu uvažovat a o něm mluvit. Dálo se to ještě hezkou chvíli způsobem poněkud nepřiměřeným pro rodinu městského hodnostáře, pozdviženými hlasy, ale nakonec to omrzelo oba, otce i dceru, a pokračovali v debatě již daleko klidněji.

Otec Kilián probíral věc ze stránky obchodní. Už se mu nezdála tak zcela nesmyslná. Zajištění jmění – inu, ovšem, zajištění jmění by se konečně dalo provést, Štěpka však, bohužel, nerozumí ani zbla polnímu hospodářství.

„Že nerozumím?“ vyjekla Štěpka. To arci nebyla nepřekonatelná překážka. „Však budu rozumět!“

„Sedláci jsou mazaní, nevěř jim! Nežli se naděješ, stáhnou ti kůži z těla,“ namítal mírně Kilián.

„Mně že stáhnou kůži z těla? To bych se na to podívala!“

Otec se zahleděl na dceru se starým obdivem. Zkoušel však půdu. Zkoušel, nejsou-li zde slabiny.

„Zamiluješ se do něho, jak to ženské umějí, a pak ze sebe necháš tahat peníze.“

„Chachacha!“ zařičela Štěpka vyzývavým smíchem. „To mě špatně znáš.“

„Nebudu tady věčně, abych nad tebou držel ochrannou ruku,“ dodal melancholicky.

„Och, tatínku, drahý tatínku,“ neodolala Štěpka náhlému záchvatu něžnosti. „Však ty zde budeš ještě dlouho, velmi dlouho!“ Objala jeho kostrbatou hlavu svými mocnými pažemi a skropila ji neobvyklými slzami dojetí.

Následujícího dne jí jakoby náhodou zastoupil cestu hejtman Malina. Kráčel k ní rozpačitě po náměstí, jako by dlažba byla ze skla, a jeho tvář se ladila tu do komické, tu zas do kyselé grimasy. Když jí podával ruku svým zvláštním způsobem, nedovedla se opanovat a vyklopila mu svou dobrou zprávu dřív, než sestrojil v ústech polo lhostejnou, polo dychtivou otázku po nejnovějších událostech v Kiliánově rodině.

„Tak doma by to bylo vyřízeno!“

Jeho pohled okamžitě zazářil vítězoslávou. Kníry se hrdě vztyčily. Mohl si to myslit. Byl pořád ještě tím skvělým vojákem, kterému žádná holka neodolá. Mohl si to myslit. Pochybnosti byly zhola zbytečné. Ještě je však třeba zachovat jistou míru. Pokorně sklonil hlavu, zasmál se, podržel její ruku a podíval se na ni zpod čela. „A co ty, Štěpko – co ty – ty bys chtěla?“

Přikývla s pokusem o dramatický půvab, s přivřením víček a se sladkým pousmáním, jak by to asi udělala na jevišti v roli osmnáctileté nevěstinky.

</section>

<section>

## _8_

Pavel začal ke Kiliánovům docházet jako ženich za vyvolenou nevěstou. Přesto se však ještě nemohlo říci, že by byla ruka v rukávě. Stavitel dával vojákovi pořád ještě najevo, že se s myšlenkou svatby zcela nesmířil. Byl-li zrovna doma, když hejtman zaklepal na dveře, uchyloval se do svého pokoje pod záminkou, že má neodkladnou práci, nebo se aspoň choval k hostu se zarážejícím chladem. Hejtman překypoval roztomilostí, tvářil se, jako by strýcovo bručení nepozoroval, a k tetě byl dvorný, jak jen může být budoucí zeť.

Jak se dalo očekávat, měla nábožná Anna jen jedinou starost – není-li ve Štěpčině spojení s tak blízkým příbuzným něco proti zákonu božímu, nebude-li k němu zapotřebí schválení vysokých církevních úřadů. V této věci byl otec Kilián úplně klidný, jako muž znalý světa věděl předobře, že odsud nehrozí žádné nebezpečí. Až k tomu nadejde čas, vytasí se se svými radami a pokyny, zatím však ještě uznával za vhodné zůstat poněkud stranou, aby se snad nezdálo, že se dal příliš snadno získat. Chtělo se mu tak trochu vzdorovat, pomstít se za utrpěnou porážku.

Toto období neujasněnosti a utajeného napětí trvalo více než čtrnáct dní. Po něm přišlo období druhé, kdy se konečně nad Kiliánovou rodinou rozklenula duha míru a kdy bylo všechno jasné a dokonale srozumitelné. Kilián se odhodlal promluvit. Nejdřív kusými a na zlatých vážkách odměřovanými poznámkami, pak v širších a širších větách, rozhodnějšími a pádnějšími slovy. Budoucí zeť poslouchal trpělivě, poslouchal nábožně, přikyvoval, nadšeně se obdivoval strýcově moudrosti, se vším ochotně souhlasil, a ješitný, podivínský starý pán se rozehříval, jihl, nadouval se pošetilou pýchou. Shledával vojáka den ode dne snesitelnějším.

Nyní přišly teprve jaksepatří na přetřes všechny důležité hospodářské a právní otázky. Co s penězi, jaké peníze, kolik dluhů, kolik ztracených polností. Nastaly cesty na Vejrychovsko, cesty dvorských lidí do města, výslechy, nabídky, zdráhání, váhání, zaručování, škrábání za ušima a škrábání po papíře. Stavitel Kilián, aniž věděl jak, octl se uprostřed proudu. Zlobil se, kázal, vyhrožoval – byl ve svém živlu.

Je svrchovaně zajímavé, že k nápadu vystavět vedle selského stavení nový panský dům se první vrátil sám otec Kilián. Dlouho a zdánlivě netečně stál pod starou hrušní za čertovou stodolou, zády se opíral o hůl, popískával si a hleděl zasněně k obloze. Pak se najednou rozhodl a dal se do vyměřování. Chodil po louce těžkými kroky, zaznamenával si do notesu čísla, kreslil si tam tajemné čáry. Nakonec prohlásil, že má-li se vůbec stavět, bude nejlépe, začne-li se hned zjara.

Panský dům! Přesně tak si to hejtman představoval. Po ničem tolik netoužil jako být jednou provždy ven z nízké, začouzené selské světnice, co nejdál od Janovy páchnoucí dýmky a od otcových stařeckých vzdechů. Kilián se se svými plány netajil. Dům bude pěkně rozlehlý, pohodlný, do prvního poschodí povedou široké kamenné schody, okna budou opatřena žaluziemi proti slunci – budou to první žaluzie v městečku – ve dne se načepýří, aby bylo v pokojích příjemné příšeří, v noci se nadobro stáhnou. Za domem se postaví kůlny, stáje, chlévy a ostatní hospodářské budovy, všechno se to ohradí a spojí plotem, vpředu nejraději železným, ten je nejslušnější a nejtrvanlivější, pod okny může být menší zahrádka, nějaký ten ozdobný keř, květinové záhony. Tady na tom místě bude branka pro pěší, přímo proti cestě široká vjezdová vrata.

Podívejme se, rozlehlé pokoje, žaluzie, zahrádka. Starý se prostě překonává! Hejtman neměl ani tušení o velikosti Kiliánovy otcovské lásky. Co nejdřív bude mít příležitost poučit se o ní ještě mnohem líp.

„Dům, to se rozumí, bude součástí Štěpčina věna,“ podotkl přísně stavitel. „Pozemek pro něj dá tvůj otec nevěstě jako svatební dar, ten nebudu kupovat.“ (Celé Kiliánovo lišáctví vězelo v tom, dostat aspoň kousek půdy zadarmo.) „Slyšel jsi, doufám, dobře? Dům bude se vším všudy jen Štěpčin, tobě na něm nebude patřit ani rezavý hřebík.“

„Leda až po mé smrti,“ pravila Štěpka se smíchem, ale se zlou se potázala. Ten hloupý žert se staviteli pranic nelíbil. Aspoň pro ten den byl konec s plánováním. Šel domů se svěšenou hlavou. Ano, v tom právě vězelo to čertovo kopýtko. Jeho peníze, jeho těžce vydělané peníze budou vloženy do pochybného podniku, který ponese cizí jméno. Ach, kdyby byl měl syna!

Nazítří se ovšem plány osnovaly dál a tužkou i holí se kreslilo znovu a odvážněji. Tahle zeď bude slepá, aby do pokojů nešel zápach z chlévů. Od lesa se jistě k Vejrychovsku táhnou četné prameny, zde se vykope studna, aby nový hospodář nebyl závislý na vodě ze dvora – člověk nikdy neví, jednou by z toho mohly vzniknout nepříjemnosti. A všechny polnosti na západ a na jih od statku budou patřit Štěpce. Cože – polnosti?

Teď přišel konečně k slovu také starý Malina. Vyhaslé oči ožily, nahrbený hřbet se vztyčil. Promluví otec a chytrák. Nikdo, nikdo nesmí být ošizen!

Věc zdánlivě složitá byla podstatně zjednodušena tím, že Kilián všechno kupoval. Nic, kromě onoho kousku země pro zahradu a dům, nechtěl zadarmo. Jan prostě bratrovi část svých pozemků odprodá. Nebude tím nikterak zkrácen, poněvadž za utržené peníze si bude moci příležitostně opatřit jiné. Dobrá, dobrá, avšak nyní — co bude s dluhy? Jaká část jich bude přenesena na jejich původce, Pavla? Zde byl jakýsi uzel.

Teď bylo zas na Kiliánovi, aby hájil své.

Neobešlo se to beze ztrát. Možno dokonce říci, že se to neobešlo bez větších ztrát, než s jakými počítal stavitel na počátku historie se svatbou. Proboha, nemůžeme přece připustit, aby rozhazovač začal hospodařit na čistém, a jeho oběť, Jan, dřel dál na prodluženém! Je to ostatně zcela obvyklý zjev, že provdává-li se dcera ze statku do jiného statku, musí ze svého věna vyplatit ostatní ženichovy sourozence. Tak tedy – dluhy se mezi bratry rozdělí na polovic. Jaká by v tom jinak byla spravedlnost? Jen ať si Kilián pěkně mlčí! Jan bude i tak bez vlastní viny důkladně pykat za Pavlovo darebáctví!

Jestli si snad v městečku někdo myslil, že stavitel nyní couvne, že v jednání nastane delší přestávka, že přijdou hněvy, pak se šeredně mýlil. Teď se teprve ukázalo, že Kiliánovo zdráhání, jeho první otcovské „ne“, to vše že byl jen marný, zoufalý pokus o záchranu dítěte, které se hnalo do nebezpečného dobrodružství. Naprosto však nedovedl a ani nechtěl dceři bránit v sňatku, který pokládala za své štěstí. Ano, Kilián za této příležitosti prokázal nejvyšší sebezapření a ochotu k obětem. Láteřil, přel se, ale ustupoval.

„Náš tatínek, och, jak ten je hodný!“ vykládala Štěpka hejtmanovi, který teď – bůhvíproč – neodkládal stejnokroj. „Udělá pro mne všechno. Že bys tomu byl nikdy nevěřil? Netěš se však, že toho někdy zneužiji. Naopak! Vynasnažím se, abych mu jeho dobrotu nějak vynahradila. Ode dneška se na mne může spolehnout. Budu vždycky na jeho straně – třeba proti tobě!“ Přitom se však na ženicha milostně usmívala, aby se snad nebál, že to myslí doopravdy. Teď již nemohlo být žádných pochybností, že to je ženich s nevěstou. Chodili po panském korze svorně do sebe zavěšeni.

Jaké to bylo pro Štěpku zadostučinění! To koukáte, vy protivní panáci z hejtmanství, z úřadů, z advokátních kanceláří, vy ženušky, poznamenané několikerým mateřstvím, manželky, postižené prvními nevěrami! Přece jen jsem dosáhla svého. A který z vašich mužů tak hýří barvami, který se tak třpytí jako můj? Kdo se mu vyrovná? Potkali Synáčka. Pozdravil, plavně zakroužil svou kostkovanou čepicí. Ani ty jsi na mne neráčil shlédnout z výše své dokonalosti! Pyšně si tě za to přeměřím – tu máš! Mívala jsem tě kdysi ráda, ale toho zde mám raději. Byla do svého ženicha zamilována a neskrývala to. Všechnu svou nastřádanou něhu na něho soustředila. Jak jí byl teď odporný Groman! Co se ji naochočoval, co se jí naporoučel! Jak sprostí a chtiví žen byli italští inženýři! Jak nestydatí byli úředníčkové a flamendři ze zlaté mládeže! A tenhle je přece králem všech flamendrů. I v této věci nade všemi vyniká.

Hejtman plnil, co přislíbil. Nikdy ji neopravoval, když ve společnosti použila drsnějšího výrazu, nehoršil se na ni, zasmála-li se lechtivému vtipu nějakého šprýmaře příliš chlapsky. Nedělal si pranic z jejích výstředních šatů, z jejích hrozných klobouků, nevytýkal jí neukázněnost ani nevkus, nikdy se nebránil jejím veřejně projevovaným lichotkám. Snášel její rozmary s podivuhodným klidem a s nevyčerpatelnou trpělivostí, tvářil se pořád stejně odměřeně, ať si tropila, co chtěla. Ubohá Štěpka, vykládala si to jako obdiv a podrobenost, netušila, že mu prostě vůbec na ní nezáleží, na ní, Štěpce Kiliánové, kterou se rozhodl pojmout za manželku.

Kdyby se byli otec nebo bratr Pavla zeptali, co vlastně se Štěpkou mluví celé ty dlouhé dny a večery, které s ní tráví, sotva by jim byl dovedl dát kloudnou odpověď. Můj ty bože, chodí s ní, sedá vedle ní, nastavuje jí ucho, jako by ji poslouchal, ale že by jí také něco vyprávěl? Naučil se už jakémusi chápavému úsměvu, který znamená: „Dobrá, dobrá, hezky jsi to řekla.“ Ten úsměv je však jen maskou vnitřního spánku, nesmírné duševní únavy. Ostatně ani bratr, ani otec, ani nikdo jiný se ho na nic podobného neptal. Byly tu docela jiné starosti, velmi vážné starosti, se statkem, s pozemky, s domem – jak by někomu vůbec mohlo stát za to sledovat záhadný poměr nepravých milenců!

O věci druhých se zajímáme buď ze škodolibosti, nebo z lásky. Kdyby si byl Jan začal blíže všímat milenecké dvojice, z lásky by to dojista nebylo. Probudilo se v něm opět staré záští k bratrovi, tentokrát podnícené závistí. Co on se nadřel, naodříkal, neušetřil si ani zlámanou grešli, a hle – takové bohatství teď padne bez práce do klína tomu darmošlapovi! Není to kruté bezpráví, spáchané na něm, na spravedlivém člověku? Veliký panský dům bude stát vedle chalupy, Pavel a jeho žena se v něm budou roztahovat, a on bude dole pod nimi třít nouzi, bude žít v jejich stínu! Kolik mozolů mu přibylo na rukou, aby ti dva měli měkce ustláno? Oč o všechno ho ti dva připravili! Zlo vítězí, dobro nedojde zasloužené odměny. Že bude statek zbaven dluhů, že je nový rozkvět opět možný, na to již Jan zapomněl. Byl to stále týž Jan, zatvrzelý skrblík, který dával nerad ukousnout ze svého krajíce.

A cožpak otec Malina? Och, ten také necítil k Štěpce žádnou příchylnost. Taková tlustá, namaškařená městská holka! Vážil si jí jen pro její věno, ale jako ženě a hospodyni jí nedůvěřoval. Její ruce se nikdy nedotkly opravdové práce. A pak to její divadelní kroucení a nadnášení, pitvoření a šveholení! Co se dá čekat od takového bláznivého stvoření? Nic, nic, leda klepy, hádky, lenošení. Když se to tak vezme, je pro ni Pavla vlastně škoda. Býval to kdysi nadaný, nadějný hoch! Pokašlával, mračil se, dýmal. I on byl nyní zbaven nejhorších starostí – štěstí mu zevšednělo.

Štěpka byla ve své veliké lásce slepá i hluchá, zatím nevěděla nic o nechuti, s níž se na ni dívali budoucí švagr a tchán. A i kdyby o ní byla věděla, co by jí na tom záleželo? Byla nevěstou před tváří celého městečka a tato sláva jí postačila. Ještě několik měsíců a bude mít muže. Pak jí ho už nikdo nevyrve. Jen ať to někdo zkusí! A potom – potom se také brzy svým bývalým přítelkyním pochlubí děťátkem. Ne jedním, ale celým tuctem dětí. Není na světě takové síly, která by jí v tom mohla zabránit.

Anna Kiliánová vzdychávala a slzívala, jak se patří na matku, která má již co nejdříve ztratit dceru. Kilián chodil, chodil a ustavičně přemýšlel, díval se svýma vypoulenýma bledě modrýma očima na jakési všem ostatním smrtelníkům neznámé místo mezi nebem a zemí, hryzl si knír, pohupoval se v kolenou. Lámal si hlavu, čím by tak asi při oddavkách svou dceru a jejího muže příjemně překvapil. Kočár a koník? Ovšem, ovšem, to by bylo hezké. Ano, tak to udělá. Koník a kočár, to bude jeho svatební dar.

V květnu se na Vejrychovsku začalo s kopáním základů.

</section>

<section>

## _9_

Nikdo by byl v městečku nehádal, že se stavitel Kilián jednou vzdá tak zcela bez boje, a přece se to stalo. Mohr se jmenoval ten mladý člověk a začal skoro stejně jako před lety Kilián: bohatě se oženil s dcerou vinopalníkovou, skoupil řadu výhodných parcel a dal se do stavění. Přátelé na Kiliána naléhali, aby proti němu něco udělal, ale Kilián jen mávl rukou: „Ech, ať se činí!“ A neudělal nic. Inu, je to už starý pán a nemá právě čas na rozepře s tím mladým člověkem. Mohr začíná a Kilián už skončil. Totiž – co nejdřív skončí, jen co dostaví na Vejrychovsku pro dceru panský dům.

Štěpka touží po balkónu, a on s balkónem nepočítal. Kam jen, proboha, ten balkón nalepit? Dozadu? Nad dvůr? To tak, tam by se hodila leda pavlač. Ani k jihu, s vyhlídkou na les, to nemůže být, budoucí hejtmanka Malinová se chce z balkónu dívat na městečko. A Kilián dumá nad plánem, prohrabuje si své husté bílé vlasy, protože balkón je možno zřídit jen uprostřed průčelní zdi, aby nebyla porušena symetrie, a tam je zrovna projektována ložnice. Povedou-li z ložnice dveře přímo na balkón, budou novomanželé v zimě v postelích drkotat zuby. Ne, z ložnice se na ten balkón chodit nebude, pokoje v poschodí se trochu zmenší, mezi nimi se našetří úzká síňka – potom však bude nutno nějak osvětlit tu zbytečnou síňku!

Mohr se jmenuje ten mladý člověk. Teď staví jako blázen, činí se, to se mu musí přiznat. Jeho pře vysoké štíty, jeho zlatá vejce zasazená do omítky, jeho mansardy se líbí mnohem víc než střízlivé, jednoduché domky mistra Kiliána. Nu, nechťsi, Kiliánovi je to jedno, má teď velké trápení s tím nešťastným balkónem. Síňka mezi pokoji se Štěpce také nelíbí, bude se to musit udělat jinak. Už ho to nebaví, tuze ho to přemáhá, nu, však je to také jeho poslední stavba. Rodinná hrobka je dokončena, teď ještě tohle trochu příliš honosné obydlí pro dceru, a pak dost. Je snad už dosti stár, aby odpočíval, aby se na ty druhé jen díval, jak se hrabou, jak se snaží.

Lidé se dlouho Kiliánovi smáli, že on, stavitel tolika domů, ba celých ulic, bydlí v nájmu. Teď se už nesmějí, nemají se čemu smát. Kilián domek u školy koupil. Příležitost se naskytla, a když se to tak vezme, bylo to laciné. Je to sice už stará veteš, nevzhledná, těsná, hromadu místa v ní zabírá papírníkův byt a papírnický krám, ale když se tam Kiliánovi vešli, dokud byla doma Štěpka, tím spíš se tam vejdou, až se vdá. Pokoj, pokojíček, kuchyň – to jim stačí. Starému Kiliánovi a jeho nemocné ženě.

Poslední tvůrčí sen stavitele Kiliána, vila Vesna na poli pod Hrobkou, trčí dosud o samotě. Není již neobydlena. Loni se našel odvážlivec, pionýr, který se do ní nastěhoval, a vida, bydlí v pokoji. Od škvoří pohromy je už dávno, útok toho neřádstva se již neopakoval. Obyvatel vily žil drahný čas v obavách: nenapadne teď mistra Kiliána, aby mu dal výpověď a sám se ve vile usídlil, když už žádné nebezpečí nehrozí? Tyhle strachy byly docela zbytečné, Kilián si už na Vesnu ani nevzpomene. Má svůj maličký domek u školy, je s ním spokojen. Od školy ke kostelu je jen několik kroků. Anna vidí oknem věž, kavky, které kolem ní ustavičně krouží, naslouchá zblízka vyzvánění zvonů, pevně se rozhodla, že zemře s kostelní věží před očima. Nikdy se svému muži s ničím podobným nesvěřila, ale Kilián to ví. Má také cit, také dovede leccos uhodnout, ač o tom nerad mluví. Mlčky pozoruje, mlčky se přizpůsobuje. Nájemník Vesny tedy přišel s návrhem, že by vilku koupil. A mezi starostmi s dceřinou svatbou, mezi vrtochy příští paní Malinové a vzdechy nemocné Anny Kiliánové se našlo ještě trochu času k uzavření prodejní smlouvy.

Avšak co zamýšlená řada vilek podle úvozové cesty za Panskou zahradou? Jak to bude s tou vilovou čtvrtí, která měla být korunou Kiliánova životního díla? Mistr Kilián je příliš zaměstnán, příliš unaven, toho plánu se už dávno vzdal. Nu dobrá, parcely jsou však jeho, a novému majiteli Vesny se samotnému pod Hrobkou stýská. Nebudou se Kiliánovy parcely rozprodávat? Zatím se nezdá, že by měl stavitel něco takového v úmyslu.

Není známo, z které strany vyšel podnět, kdo to Mohrovi našeptal, jednoho dne se však ten mladík objevil v Kiliánově domku a vytasil se s docela přijatelnými návrhy. Když nestaví Kilián, mohl by snad stavět on, zájemců by bylo dost, peníze Mohrovi také nescházejí. Kilián se těch parcel může zbavit se slušným výdělkem. Nebylo to však od toho mladíka poněkud opovážlivé? Řekněme, trochu drzé? Však si také mistr Kilián postavil hlavu. Když se pan Mohr do svého řemesla dal, ať jen si v něm pokračuje, ale jemu, Kiliánovi, ať nechodí do cesty. Prodávat se nebude. Mohr byl odbyt hezky zhurta, měchuřina zaplála sinavým jasem, rozcuchané vlasy se naježily. Starý lev zatřásl ještě jednou svou lví hřívou a zařval.

Mladík Mohr odešel poněkud rozpačit, cestou si šeptal kletby, lidé ho slyšeli. Kiliánovi to ovšem nevadilo, byl aspoň pomstěn. To by tak hrálo, prodávat vlastní inspiraci! Ještě na tom, chválabohu, tak zle není, aby musil kramařit se svým duševním majetkem. Ten pán pod Hrobkou ať jen si čeká na společnost a na sousedy, možná, že se dočká – ale až po Kiliánově smrti. Bude čekat dlouho? Nebo se snad dočká dřív, než si myslí? Osud tichounce přede svou – jakou, to neví ani mladý Mohr, ani starý Kilián.

Panský dům na Vejrychovsku vyrostl ze země a dostal zánovní bílé šaty. Omítka se jiskří v srpnovém slunci. Břichatý, objemný balkón trčí nad cestou jako vyčnělá brada, dívá se nebojácně na městečko. Jako vyčnělá, odvážná brada Štěpky Kiliánové. Kolem staveniště jsou pořád ještě haldy hlíny a hranice cihel, cihlový prach zakrvácel zemi tam, kde jednou bude vzdělána zahrada. Však se tam už dali do obracení půdy, již tam motouzem a kolíky vyznačili příští plot, zámečník bere míru na vjezdová vrata. Za domem lezou po lešení dělníci, stavějí chlévy, stáje a stodolu. Štěpka tleská do dlaní – hle, její statek, její dům! Prolézá kostrbatými děrami bez obložení, které budou jednou dveřmi, její kroky duní po prknech volně položených na zednických kozách. Omítají se stropy. Hubený, posměšný, nevrlý hejtman zůstal stát venku. Nemá chuti smočit si šosy zbrojního kabátu v kádi s vápnem, netouží po tom, nastavit tvář těžkým krůpějím, které padají ze zednických lžic. Zvědavě nahlíží do šera, ale nevchází. Hlas, roztříštěný ozvěnami, mu však nedopřeje klidu:

„Pavle! Pavle! Kdybys věděl, jak tu je útulno! Jen se to všecko zdá trochu malé. Nebude to opravdu malé?“

„Až to bude obydleno, nebude se to zdát malé,“ líně, omrzele odpovídá hejtman pod balkónem a zívá.

„Tady bude kuchyň, tady jídelna a vedle pokojíček, ach, jak ten bude rozkošný! Sem si dáme plyšový nábytek, to bude náš salón. Nebudeme návštěvy vodit nahoru, zbytečně by se umazaly schody!“

„Hm, hm,“ přikyvuje venku ten, který neposlouchá. Potom burácejí těžké kroky kdesi nahoře, v patře, cosi se svalilo, buchlo, ale nebyla to Štěpka, je slyšet její smích. „Kdepak jsi?“ Ruměný obličej se vyklání z otvoru nezasaženého okna, jímž čiší průvan. Chtěj nechtěj musí hejtman odstoupit o kousek dál, aby ho viděla. „Ach Pavle, odtud je vyhlídka! Ty protivo, jak jsi mohl zůstat dole? Pole, naše pole, silnice, město, hory!“ Nedá si pokoje, neustále musí provádět nějaká bláznovství. Nemůže být ani chvíli zticha, ani chvíli nedovede odpočívat. Teď se nahoře ztajila, ale to proto, že se shýbá a chvatně sbírá úlomky malty. Bác, bác, bác – třetí rána ho škrábla na vyzáblém nose. Hejtman si utírá krůpěj krve bílým kapesníkem, couvá z dostřelu a z novostavby zní nový hlaholivý smích.

Nenadále vypluje z kterýchsi dveří, obrovská, rozjařená, chytá ho prudce za rameno, strká jím, štulcuje ho, táhne ho s sebou na procházku k lesu. Jan, který pracuje s ženci na poli nedaleko nich, si zaclání rukou oči a dlouho se za nimi dívá.

Léto, léto – doba pochybného štěstí. Doba štěstí bez ozvěny. Je zapotřebí velmi silného a rozvinutého pocitu štěstí, aby se ten pocit nezmrazil, aby jásot nezněl osiřele. Ale Štěpka, hulákající a štěstím zpitá Štěpka si to neuvědomuje. Je vidět, že dokáže být docela dobře sama. Je se svým štěstím sama, aniž o tom ví.

Než nastal podzim, měla Štěpka náhle plno přítelkyň. Pánbůh ví, odkud je vzala, odkud se vynořily. Dům je hotov, nábytek nastěhován, malby svítí pestrými, moderními barvami, vše září novotou a uprostřed toho lesku září pýcha příští hospodyně. Komu jinému se může pochlubit než přítelkyním? Jen ženy dovedou tyhle věci náležitě ocenit. Přítelkyně, falešné, chvilkové přítelkyně se musily objevit, i kdyby měly být vydupány ze země. A objevily se. Zázrak se stal. Zvědavost je divotvorná.

Malé i větší průvody chodí po čistě vydrhnutých schodech a síních sem tam, nahoru dolů. Dveře lítají a zůstávají dokořán otevřené, aby opozdilé mohly včas doběhnout, přivábeny hlasitým úžasem. Jak se asi rmoutí hejtman Malina, který k těmto zevrubným prohlídkám není zván? Dobrý, čekající dům je pln vzdechů, vzrušených výkřiků, chválení, volání.

„Ach, ty máky, ty nádherné vlčí máky na stropě!“

„Pst – víte, jak se tomu říká? To je secese!“

V příborníku je spousta skla, porcelánu a tret, ale ještě tam není všechno Štěpčino stříbro. Nejvzácnější kusy si mladá paní přistěhuje až po svatbě. Šatníky dosud zejí prázdnotou, do čehopak by se Štěpka oblékala, kdyby všechnu svou garderóbu měla ve dvoře? Lepší ze starých krámů jsou už rozvěšeny v komorách na půdě, ale takové věci se ani neukazují a ostatní zůstane doma. Co s tím? Zato prádelník, těžký dubový prádelník o pěti poschodích, ten je nabit až k prasknutí. Štěpčina výbava, svázaná něžnými stužkami, dychtivě čeká na obdiv. Tam je prohlížení celkem tiché. Tam se mluví jen šeptem. Ó těch obrovských Štěpčiných košil! Těch hrozných plachet na noční škádlení! Ale smát se budeme, slečny, až venku, není-liž pravda? Smát se všemu ohavnému i krásnému, přepychovému i nesmyslnému – všemu – jen z pouhé závisti.

Nesmíme opominout ani záchod, k němuž se stoupá po schůdcích jako na trůn. A teď pojďme do sklepa, do prostorného, laťkovými stěnami rozděleného sklepa, na kterém si otec Kilián dal obzvlášť záležet, a zastavme se i ve spíži, ve které je dosud jen několik lahví se zavařeninami, vylezme až na půdu, kde to voní hoblovačkami! Rády bychom si poseděly v salóně při sklence sladké rosolky, slízly nějaké to dobré sousto, ale Štěpka ještě nemá, co by nám podala, není to její domácnost, je to jen novostavba. Ale stálo to za to, holky, viďte, že ano? Jakže se jmenovaly ty rudé máky na stropě? Sesese, nebo snad cecece? Hihihihi-ha-ha-ha-hahaha!

V říjnu, když pršelo listí ze stromů na martinickou silnici, když v komínech neobydleného domu kvílela meluzína a do rozbahnělých polí sršel drobný déšť, měli Štěpka Kiliánová a hejtman Pavel Malina v jilemnickém kostele svatého Vavřince první ohlášky. Za týden potom vyšlo v knihtiskárně bratří Holatů oznámení na křídovém papíře, ozdobené v levém rohu růžičkou. Svatba byla stanovena na desátý listopad. Ještě před adventem, dřív než nastane pravá horská zima, budou se novomanželé hřát u vlastních kamen! Ke Kiliánovům se přistěhovala Francka Pelcnerová, malá rozložitá tetka s řídkým hnědým drdůlkem na temeni hlavy, s měkkými převislými tvářemi, jejichž červeň tvořily dva ostrůvky šarlatové vyrážky. Štěpčino místo hospodyně bylo obsazeno.

</section>

<section>

## _10_

Nevěsta Štěpka musila mít také družičku, to se rozumí, nebyla jí však dlouhá, vyschlá stará panna Božka Karbanová, ale roztomilá, devítiletá Hilmarova Helenka. Dívenka nemohla jít ovšem k oltáři sama – och, Štěpka dovedla mámit, když jí na tom záleželo, těžko jí bylo odříkat – vedle ní kráčel mládenec, hošík, do kterého byla Štěpka kdysi zamilována, Rittichův Kamil. Ty dvě děti se zasloužily o úspěch její svatby, jen co je pravda! Škoda jen, že byl již mrazivý, plískavičný listopad, že nebylo slunné léto, aby malý pár mohl jít bez teplých plášťů, Helenka v nadýchaných růžových šatečkách, Kamil v černém oděvu, který mu tak slušel a dával vyniknout jeho zlatým kadeřím!

Hejtman vyrukoval v zánovním hejtmanském stejnokroji s lesknoucími se knoflíky, s pečlivě vykartáčovanou čákou, břinkal ostruhami, na kostnatých prstech měl navlečeny glazé rukavičky, po boku mu visela šavle se zlatým třepením. Nesl se velmi důstojně ve svém dlouhém plášti se zelenými výložky vedle Štěpky, která vypadala v bílém hedvábí – jakže to o ní řekl kočí Kalaš? – jako jelito v ubrousku. Tam, kde mohutné paže vystupovaly z nabíraných rukávů, bylo vidět krupičkovatou růžovou husí kůži, drsnou jako struhadlo a prozrazující zdraví poněkud upřílišené na takovou unylou bytost z pohádky, jimž se obyčejně podobají křehká stvořeníčka v mušelínovém závoji. Ovšem, ovšem, závoj také musí být a věneček z myrty, jak by ne, kulatý obličej s hustým obočím a odulými rty se pod ním rděl jako zapadající slunce. Marně bylo použito pudru, který tehdy ještě nebyl tuze v oblibě, marně byly ve vlasech té obrovské loutky s očima vyvalenýma štěstím vyrobeny velkolepé vlny. Leskly se, jako by byly čerstvě namazány sádlem, a byly tak hladké a tuhé, že se zdály být špatně udělanou parukou. A bílý divadelní plášť do mrholivého deště, bílý plášť vroubený kožišinou, který si jen přehodila přes ramena, aby si nepomačkala šaty, opravdu, jako by ten elegantní důstojník vlekl k oltáři ne svou nastávající ženu, ale veliký moučný pytel.

Ano, ženich zajisté stál za podívanou, i ta dvojice přemoudřelých dětí s nádhernou kyticí růží, stavitel Kilián s polocylindrem na kostrbaté lebce i sešlá, plačící, prožloutlá Anna, kterou vynesli z kočáru dva upachtění svědci, ba i všichni uhlazení a skvělí svatební hosté, purkmistr Berger, doktor Hilmar, regenschori Karban, Rittich a ostatní páni a městští hodnostáři, jenom ta nešťastná nevěsta byla spíš podobna hastroši, uprchlému z hrachoviště.

Vlastní kočár, lesknoucí se novostí, tažený párem neklidných hnědých koní – nákladný Kiliánův svatební dar – přivezl ke kostelu nevěstu a jejího otce, ale na kozlíku – jaký to přímo nestydatý nesouzvuk! – seděl a posunkoval němý čeledín Franc. Štěpka si zas jednou postavila hlavu a nedovolila, aby ji někdo jiný vezl k oddavkám. Chuďas neměl ani vlastní černý klobouk, vypůjčená buřinka mu zapadala přes ozáblé a zamodralé boltce, které se ohýbaly a tvořily po stranách rozesmátého obličeje komická masitá křídla.

Hejtman přijel ke kostelu s Annou Kiliánovou, která mu zastupovala matku. Lichého kmotra Malinu posadili do kočáru se svědky. Ženichovým svědkem byl samozřejmě Jan, který nedovedl zapřít nemotorného sedláka (jak také svorně usoudili všichni čumilové), nevěstiným Synáček Skála, znamenitý společník, ideál většiny svobodných i provdaných jilemnických dam. Tahle volba nebudila zvlášť dobrý dojem, vybrat si za svědka mladíka, s nímž bývala kdysi tak zadobře – nu, jak se komu líbí, ale do budoucnosti to zrovna neslibuje dokonalou manželskou shodu.

Šťastná búrská válko, která jsi tohle všecko Štěpce způsobila, nevěsta ti navždy bude blahořečit, je dosti pověrčivá, aby od nynějška až nadosmrti svatosvatě věřila v blud kartářky Hanouskové! Mládenci a družičce klesly unavené ručky, v nichž drželi stuhu s navlečenými na ní věnečky, již bylo vysloveno osudné „ano“ a varhany slavnostně hřmí, nyní si oba novomanželé a všichni svatební hosté s nimi vyslechnou hrubou mši v panských lavicích, potažených červeným suknem. Po mši se k blaženému páru přihrnou gratulanti jako lavina a nastane neslýchaný hon a shon, mávání kapesníky a podávání rukou, a uprostřed hloučku vyjde z kostela svatební průvod, nerozeznáš, kdo je smuten a kdo se usmívá, kdo přeje a kdo závidí, kdo chválí a kdo pomlouvá.

Konečně se chumel roztrhne, kočár předjede za kočárem, široká ústa němého France se roztáhnou od ucha k uchu, hejtman podrží levou rukou jílec své šavle a dvorně podá pravici zářící a dojaté mladé ženě. Atlasový střevíček zváhne lehký kočárek na svou stranu, až se červené třapečky na Francově bičišti zimomřivě zatetelí.

Na rohu náměstí před Modrou hvězdou je kočár poprvé zatažen lanem – tam očekává novomanžely mládež, žádá výkupné. Franc nádherným gestem strhuje uzdy rozběhlým koním, kteří se div nesplašili tím hrozným křikem a provoláváním slávy, hejtman se šacuje a Štěpka se blaženě rozhlíží. Samé známé obličeje, ochotníci, tanečníci, studenti, flamendři, tamhle stojí mladý Xaver Punčochář, bez Synáčka vypadá tuze osiřele, tamhle je Kverka, chudák, teď už docela na mizině – kdo se to však skrývá v pozadí, jako by se za ostatní styděl, jako by chtěl svou osamoceností dokázat, že se vším tím třeštěním a vyhazováním klobouků do výše nechce nic mít? Je upjat do přiléhavého svrchníku, pochmurně krabí čelo jako pořadatel pohřbů, hledí uhrančivě na Štěpku temnýma, šilhavýma očima, lebku má pod černým kloboukem ve spáncích smáčknutou – ach, vždyť je to Lojzík, syn nebožky posluhovačky Traklové, teď už pan Alois Trakl, úředník městské spořitelny! Konečně se odhodlal, studená vlhká ruka se natahuje ke kočáru, ale Franc již zase švihl bičem, koně se vzepjali, kočárek poskakuje po nerovné dlažbě kolem staré kašny, úhlopříčnou náměstí jako středem arény, okna všech měšťanských domů jsou zotvírána, matky i dcery, stařenky i děti, všichni, kteří nepovažovali za vhodné se účastnit svatebních obřadů, hledí z přízemí, z poschodí, z krámových dveří jako z parteru, z lóží a z galérie.

U nové poštovní budovy je kočár zastaven podruhé – tam zatáhla novomanžely chudina, žebráci ze Špitálku, jilemští kluci, kořalkové od Semjána, od Koníčků, od Goldšmída, nádeníci a povaleči. Hejtman se i tady ukázal jako velkorysý muž – nebo se snad v něm hnula stará příchylnost k bývalým kumpánům? – a dal té sebrance celou zlatku. Pak už kočár drkotá bez zastávky po můstku přes Jilemku vzhůru Nádražní ulicí a martinickou silnicí k Malinovu dvoru. Svatební hostina se totiž nekoná, jak se samo sebou rozumí, v těsném a nedůstojném domku stavitele Kiliána, nýbrž v novém bílém domě, který otec dceři na Vejrychovsku postavil.

K hodům se zasedlo až ke druhé hodině odpolední, poněvadž nevěstě musili dopřát času k odpočinku a k odložení závoje, k uvolnění těsného svatebního šněrování. Pak tu byl ještě fotograf, který v salónku, při otevřených oknech a při slabém zákmitu podzimního slunce vykonal své dílo. Hosté se ostatně také rádi v průvodu mistra Kiliána vydali na prohlídku nového domu, ti, kteří jej znali již zevrubně, i ti, kteří jej ještě neviděli. Ale potom! Jídelna je sice dostatečně prostranná, ale není v ní hnutí. Však také není divu, taková spousta lidí se v jedné místnosti jen tak lehce nesrovná! Stoly jsou sraženy do tvaru písmene T, pokrývky ozdobeny myrtou, v čelo posazeni ženich s nevěstou, po jejich stranách nejbližší příbuzní a svědci. Počíná se polévkou, polévka je zahájena modlitbou. Předříkává ji Anna Kiliánová roztřesenými, chabými rty. Dlouho potom se jí tiše, chod za chodem, z ovzduší té svatosti a žalostné pokory se svatebčané nemohou a nemohou dostat. Pětadvacet lidí bere způsobně do rukou jídelní náčiní, nabírá si z talířů, z mis, usrkává ze sklenic, polohlasem se domlouvá. Anna Kiliánová požila polévky sotva několik lžic a pak ji musili odvést k jejímu pojízdnému křeslu v koutě pokoje. Odtamtud vydržela sledovat svatební hody s polo bolestným, polo shovívavým úsměvem až do pozdních hodin nočních.

V nově zasvěcené kuchyni řádí zjednaná kuchařka, jíž byla dána k ruce Františka Pelcnerová. Dvě dvorské děvečky v bílých vyžehlených zástěrách donášejí jídla na stůl. Pečeně, omáčky, drůbež, příkrmy, dorty – nedojedky i prázdné talíře se kupí v kuchyni na židlích, na podlaze, na dlaždicích domovní síně, v závratném množství, neboť bylo určeno, že se upraví k snědění vše, co jen je možno pozřít. Štěpčina svatba je svatbou slavnou. Němý Franc se proměnil z lokaje ve sklepmistra a nemůže se říci, že by na sebe zcela zapomínal. Obličej mu září a z hrdla mu vychází radostné krákorání, které prozrazuje, že čeledín v pití již překročil svou obvyklou míru.

Když přinesli víno, otec Kilián povstal, aby novomanželům popřál štěstí krátkým, ale výstižným proslovem. Od té chvíle řeč stíhá řeč, protrhl se s nimi pytel. Mluví purkmistr Berger – zkušeně a sebejistě – upjatě mluví doktor Hilmar a slavnostní zdravici pronáší třesoucím se hlasem i regenschori Karban, až se mu na rudém týle tetelí řídké chmýří. Všechny ty zdařilé i méně zdařilé, rozvleklé i stručné řeči zakončuje kolem páté hodiny Synáček Skála. Zakončuje, ovšem, neboť po jeho obsáhlé a dokonce veršované deklamaci se již nikdo neodváží promluvit, nikdo se nepokusí o konkurenci s tímto famózním svatebčanem.

Osvětlená okna přitáhla večer, večer se brzy proměnil v noc – v listopadu je den již příliš krátký. Teprve po desáté hodině je přinesen a téměř netknut zas odnesen poslední chod, neboť kromě několika vychytralců, kteří dovedli moudře ochutnat od každé krmě jen něco, nikdo již nemá ani pomyšlení na jídlo. Slavnost, která začala tak umírněně, je hodinu od hodiny hlučnější a nevázanější. Několik hostí se již vytrousilo. Odešel doktor Hilmar, který musil k pacientovi, a při této příležitosti se rozloučila i paní Hilmarová a vzala s sebou Helenku. Téměř v patách za nimi šel Rittich se synkem, který se tu bez družičky stal již zcela zbytečným. Po odchodu dětí a několika dalších hodnostářů nastala teprve pravá svatební pitka, poněvadž mládež získala převahu. Pozůstalí hosté se zbavili posledních předsudků a snažili se vynahradit si, co odpoledne zameškali.

Hovor se mění ve vřavu, únava z vyčerpaných vtipů leží na ústech jako nepřetržitý, bezdůvodný úsměv. Hejtman Malina s očima vytřeštěnýma napětím, s hlavou jakoby nabodnutou na špici páteře, rovné jako pravítko, očekává dvanáctou hodinu, hodinu vysvobození, jako duch, jenž do té chvíle měl smutnou povinnost strašit. Ne snad, že by ho nelákala pitka, pil tolik, kolik se mu chtělo, aniž se s tím pokrytecky skrýval, jenomže pil bez hluku a bez rozjařenosti. V jeho otupělém a stále víc žasnoucím mozku (jako by události nebyly musily skončit tam, kam právě neodvratně pílily!) vznikla a upevnila se trapná připomínka čehosi, co nebylo do té chvíle známo ani důvěřivé nevěstě, ani nikomu ze spokojených svatebčanů.

Když na opakovacích hodinách jilemnické radnice – z dáli, z nesmírné dáli – odbila půlnoc, zvedl se ženich ze svého místa a nabídl dvorně rámě své mladé ženě, při čemž jí jakoby mimochodem políbil ruku v ohbí lokte. Bez hlesu se poklonil na všechny strany a za všeobecného pokřiku odváděl náhle nesmírně těžkou a pýřící se Štěpku ven z místnosti s hlavou vztyčenou, s výborně trčícím knírem, aby sehrál v intimitě čtyř blankytnou modří vymalovaných stěn ložnice v poschodí poslední scénu této noci, která měla být zároveň prvním jednáním netušené Štěpčiny životní tragikomedie.

</section>

<section>

## _11_

Vedl Štěpku pevně a odhodlaně síní až k dřevěným, fermeží natřeným schodům, potaženým zeleným běhounem, ale tam začalo jeho mužné sevření povážlivě ochabovat. Do ložnice vstoupila již Štěpka sama a on se za ní vlekl mlčky jako stín. Přemožena dojmy klesla do pohovky, až se hrnečky a talířky ve vitrínách roztřásly. Jakýsi kovový psík na červeném polštářku smutně zakýval hlavou, nastrčenou na pružině.

Pavel se na prahu zastavil, pohlédl pronikavě na svou kořist, která mu byla dopoledními obřady vydána v plen, ohledal si kapsy a kostnatými, chvějícími se prsty vyňal opatrně z pouzdra cigaretu. Zarachotil krabičkou zápalek a beze slova vyšel na balkón, který kdysi nadělal mistru Kiliánovi tolik starostí.

Štěpka věděla bezpečně, jak se má chovat při oddavkách, jaké úsměvy má vrhat na svatebčany při dlouhém hodování, neměla však ani nejmenší ponětí o tom, jak si má počínat v roli zákonité manželky, kterou manžel nechal na holičkách. Vrhla krátký a kritický pohled na odestlanou dvojitou manželskou postel. Má se rychle svléknout a vklouznout pod peřinu? Před očima jí zatanul vzrušující obrázek z kteréhosi ilustrovaného románu, kde manžel chtivě rozpíná šněrovačku své ženy, zatímco z rozhalených šatů vykukuje bílé rameno. Má snad čekat na něco podobného? Když však čekat – jak se tvářit při tom čekání? Dosud nikdy si nedělala valné starosti, zda její chování vypadá dosti přirozeně. Teď ji však jistota opouštěla, zvlášť když se to Pavlovo kouření na balkóně podezřele protahovalo. Pohazovala nohou, tísněnou malým střevíčkem, dokonce se pokusila o polohlasou melodii, její hlas zněl však drsně a škrceně – měla vyschlo v hrdle. A tam dole cinkaly číše, hlasy se proplétaly, hodovníci ráčili pít na něco, co se odehrávalo jen v jejich pijácké fantazii.

Když byla Štěpčina nouze nejvyšší – stála již nerozhodně u zrcadla a pokoušela se rozmontovat složité záhyby svého účesu – vrátil se hejtman bledý, zdvořilý, smrtelně vážný, s pevně semknutými čelistmi. Kradmo obhlédl situaci, o níž se bláhové domníval, že se rozřeší bez jeho přičinění, a naleznuv ji stejně nevyjasněnou, jak byla před chvílí, vycenil zuby v zlobném úšklebku a pochmurně zafrkal vyzáblým nosem.

„He, Štěpka,“ řekl s předstíranou bezstarostností, jeho hlas byl však neméně vyschlý jako prve Štěpčin zpěv, „vysvětili mě na tvého muže a teď je na mně, abych pokračoval bez předříkávačů. Avšak, Štěpko, dvacet let uteklo od té doby, kdy jsem byl mladým kadetem, tenkrát bych byl navázal na všechnu tu slávu bez rozvažování a lépe než teď. Vím, cítím, jsem starý člověk, Štěpko – těš se, že budeš brzy vdovou.“ A pokusil se o krákavý smích.

Snad jen těch prvních několik vět bylo napojeno jakýmsi citem, těch několik prvních nesrozumitelných vět, které k ní jako manžel promluvil, všechno další bylo už jen pustou komedií. Žel však, člověk snadno přeslechne závažné věci mezi nicotnostmi. Štěpka poslouchala, nerozuměla a zapomněla. Nezbylo jí, než později v toku všedních dnů pracně sbírat zrnka moudrosti, která mohla sezobnout hned v první chvíli na rubu neromantické svatební noci – kdyby byla chtěla a kdyby byla uměla.

Hejtman několikrát přešel pokoj z rohu do rohu. Povšiml si trapných rozpaků, které se zračily v ženině obličeji, a jeho ústa se ještě jednou roztáhla k ironickému úšklebku. Potom se unaven posadil na pelest své postele.

„Nebudeme jako malé děti,“ řekl dosti vlídně s pokřivenou tváří, „však také již děti nejsme, jak tvůj otec správně podotkl ve své svatební řeči. Nikdo se na nás nedívá, můžeme se zařídit pohodlně po svém. Ty nejsi první žena, kterou uvidím v košili. (Odpusť mi tu hrubost, ale myslím, že jsem ti neřekl nic nového.) Kromě toho jsme manželé. Jistě nebudeš mít nic proti tomu, když navrhnu, abychom si vlezli do postele.“

Sotva domluvil, Štěpka pokorně a jakoby na povel spustila jeden těžký proud svých načechraných kadeří a s vlásenkami v zubech se dala do druhého. Je pravda, věci se rázem staly prostšími, současně se však v pozadí objevilo cosi nepostižitelného, hrozivého, a rýsovalo se stále určitěji, ač se dosud skrývalo jen v protivníkových myšlenkách – ještě to nebylo vysloveno. Pošetilá Štěpko! Nebylo vysloveno, a nejen dnes, ani zítra ani v nejbližších dnech vysloveno nebude.

Hejtman se sebe chvatně shodil stejnokroj, odkopl perka, na okamžik dal zasvítit své žluté kůži s černými chlupy, jaksi příliš způsobně, s koleny těsně přitištěnými, se přioděl dlouhou, směšnou noční košilí a vklouzl pod pokrývku. Trčel mu zpod ní jen jeho hubený nos a navoskované kníry. Štěpka již měla vlasy rozpuštěny, stála bosa před zrcadlem, odvážila se svléknout i vrchní šat, na jejích oblých pažích se míhal odlesk svíčky. Chvilku se rozmýšlela, pak těžkými kroky, se zoufalou rozhodností přešla pokoj a zrádnou svíčku zhasila.

Když ležela v posteli po manželově boku a zrychlený, hlasitý dech se jí poněkud uklidnil, uvědomila si, že za celou dobu, co se ukládali na lůžko, nebylo proneseno ani jediné slovo. Aby to napravila, pustila se do zbytečné a nesrdečné rozprávky.

„Jaká byla ta naše svatba hezká! Tatínek se mi hrozně líbil, byl takový důstojný a slavný – viď, že se ti líbil taky? Tvůj mu ovšem v ničem nezadal, byl jen zas trochu jiný, och, ti staří páni dovedou ve společnosti vystupovat – zdalipak jednou budeme tak moudří? A ty dvě děti – řekni, nebyly roztomilé? To byl můj nápad, jsem na něj pyšná. A povšiml sis, jak protivně purkmistr srkal, když pil víno! Jako by to byla horká káva! Dávala jsem dobrý pozor…“ Její obvyklá hovornost vázla, roztržitost ji zrazovala. Hrozila se, že její rozšafný soused uslyší vzrušený tlukot jejího srdce. On však jen krotce poslouchal a k jejím otázkám nepřičiňoval než stručná: „Ano, ano – ne, ne.“

Když zjistila, že svatební téma žalostně vysychá, že se osudově stále vrací k týmž prostředkům, že její snaha oddálit spánek je křečovitá a nápadná, obrátila zřetel k zítřkům, k těm věčným a neměnným zítřkům, které ji čekaly. Co budou dělat ráno? Ne, ona vařit nebude. Svatba, to je zásobárna ještě na celý příští týden. Něco se ohřeje, to obstará děvečka. Zdalipak s ní budou spokojeni? Zdá se hodná a pracovitá. A zítra – bude-li pak zase tak škaredě jako dnes? Měsíc jde zrovna do úplňku, počasí by se mělo zlepšit. I v listopadu bývají slunné dni. Štěpka má tak ráda barevné listy a jeřabiny, dokonce také kaluže po dešti a v nich – božínku – odraz slunce a mračen!

Je věru na čase, aby v těchhle svatbách nastala nějaká změna, nový duch (hejtman se konečně odhodlal, že také promluví), vše je zařízeno jen pro únavu všech, obzvlášť ženicha a nevěsty. Ve Francii, on to ví, přečetl si to v nějakém německém časopise, tam se dělají svatby intimní. Novomanželé, otec, matka, svědci – a dost. A hned po svatbě se odjíždí na cesty. Nevěsta není ustrojena v mušelínu, nýbrž v cestovních šatech. Jedou a jedou a mají ode všech pokoj. Tam se ovšem dělají svatby většinou bez pánaboha.

Štěpka namítla, že takové zprávy není třeba hledat v německých listech a ve Francii, o civilních sňatcích jí je všechno známo, jenže v menších městech se to ještě nevede, byla by to společenská urážka. Je to nejen zakořeněný zvyk, tohle vzájemné hoštění, ale také jakási chlouba, musí se to zkrátka vydržet, ona není ostatně ani trochu unavena, mohla by být docela dobře vzhůru třeba do rána. Po této poznámce, pronesené s takovou prostomyslností, hejtman zmlkl a na delší čas utonul v usilovném přemýšlení. Štěpka, aby ho něčím zaujala, začala kritizovat stropní malbu, z níž bylo vidět sotva světlá a tmavá místa. Pak se zas rozhorlila na špatně umístěné zrcadlo.

„Musíme je nějak jinak postavit, vždyť si člověk stíní, když se do něho dívá!“

Vtom jí připadlo, že z vedlejší postele zaslechla upřímné zachrápání. Trochu se zvedla na lokti a pohlédla svému spolunocležníku do tváře. Měl oči zavřeny, líce smrtelně bledá a plná proláklin, rty malounko pootevřené. Cosi jako zklamání a jako krutá urážka projelo Štěpčiným tělem, které tak dlouho a marně čekalo. „Nu, snad je to tak lepší,“ myslila si. „On je takový _rozumný!_ Sice o tom nemluví, ale ví dobře, co dělá. A byl, chudáček, dnes tak unaven!“ Zdálo se jí, že jeho hlava je v poduškách až příliš hluboko zabořena. Podstrčila pod ní paži a něžně ji nadzvedla. Měla-li to být nevinná ženská lest, pak se nezdařila. Hejtman ani nepohnul brvou a zachrápal spokojeně podruhé.

Štěpka, novopečená manželka, již bylo sotva možno po právu nazvat ženou, se s těžkými povzdechy pokoušela o spánek, který nepřicházel. Nemohla ovšem tušit, že muž po jejím boku zachovává nehybnou tvář jen s největším sebezapřením a že se mu koutky úst potají škubou zlomyslným a vítězným smíchem.

Aspoň ještě tentokrát jí byla ponechána jakási iluze.

</section>

<section>

## _12_

Příštího dne před desátou hodinou si Malinovi ve svém kočárku vyjeli do města. Štěpka blaženě spočívala v měkkých poduškách zadního sedadla a hejtman seděl na kozlíku a třímal otěže. Vedle něho se rozpačitě usmíval Hans, nový dvorský kočí.

Jízda byla pořádána jako malé divadelní představení. Mělo být učiněno zadost nejen všeobecné zvědavosti, ale také Štěpčině pýše. Mladá paní byla příliš nedočkavá, aby byla ochotna něco odložit. Jen žádné čekání, raději všechno hned. Například tohle. Kterápak z jilemnických dam se jí teď může vyrovnat? Má snad paní doktorová Hilmarová vlastní koně? Mají je Rittichovi, nebo snad dokonce Karbanovi? Sám starosta Berger jezdí v kočáře sotva čtyřikrát do roka, a to ještě jen v nájemné drožce. Gromanovi a ostatní bandě – bůh jim odpusť, těm nezbývá než chodit pěšky.

První cesta novomanželů vedla do kostela. Tak to má být, bude to chváleno a v dobrém posuzováno. S bohem počni každé dílo. Štěpka zářila, i hejtman se vlídně ušklíbal, za zmařené noční naděje platil tváří šťastného manžela. Ještě nevystoupili po chrámových schodech, a kočár již byl obklopen zvědavci. Hans s rukama v kapsách šosatého kabátu, který měl být jakousi livrejí, se procházel nevšímavě v ohnisku všeobecného zájmu. Jeho lhostejnost byla však jen předstírána, ve skutečnosti byl velmi pyšný na svůj úspěch u obecenstva, jehož valnou většinu tvořili uličníci. Hansovi nebylo ještě ani osmnáct let, měl modré oči a vlasy bílé jako mléko. Františka Pelcnerová byla jeho tetička. Dostal se na Vejrychovsko její protekcí.

Celý Štěpčin režijní plán byl vypracován již doma. Z kostela si na chvíli odskočíme k našim. Teď tam šli. Štěpka jako mistr kejklíř a hejtman jako vychrtlá cvičená opice. Kilián přijal zetě velmi blahosklonně, Štěpky se zmocnila Anna. Seď a vypravuj! Ale co? Visela na jejích rtech svýma smutnýma očima. Štěpka se překonávala – mlela, mlela, jen o svatbě a o všech lidech, kteří se jí účastnili, o každém zvlášť – matka bude ta poslední, která se kdy doví o jejím prvním, dosud neobjasněném zklamání. Kilián kouřil sváteční doutník, hejtman si zapálil viržino. Po několika úvodních zdvořilostech jim hovor vyschl. Byli oba stejně rozpačití. Stavitel bubnoval prsty o stůl, voják si pohrával se slaminou. Františka přinesla víno, přinesla suchary, nasládle se usmívala. Poprvé byla Štěpka u rodičů hostem.

O půl hodiny později kočárek, tentokrát řízený Hansem, přehrčel po náměstí, prudce se zatočil před poštou, zaburácel po můstku přes Jilemku, na jehož kamenném zábradlí z jedné strany vypínal hruď, zakrytou pancířem, svatý Václav a na druhé se potácel pod tíhou svých pěti hvězd svatý Jan Nepomucký, mihl se kolem hospody „U koníčků“, odkud to zavonělo drštkovou polévkou, a potom již novomanžely Jilemnice nespatřila po celý dlouhý týden. Tímto dobrovolným domácím vězením, které Štěpka sobě a Pavlovi uložila, mělo být veřejnosti naznačeno, že zamilovaná dvojice na Vejrychovsku nemá o nikoho na světě zájem než o samu sebe, že jeden druhému úplně stačí.

Divte se, lidé, a záviďte, my tu za staženými záclonami a pozamykanými dveřmi trávíme líbánky, můj pozorný muž se mnou obírá od rána do večera a od večera do rána, kéž by mi už dopřál odpočinku, ten nenasyta, jsem malátná a zpustošená, ale znova a znova podléhám sladkosti jeho lásky.

Jenomže to tak nebylo. V novém bílém domě na Vejrychovsku to vypadalo poněkud jinak. Hejtman kouřil a přihýbal si z lahví, které ještě od svatby zbyly, chodil po pokojích sáhovými kroky a pískal si vojenské odrhovačky. Štěpka se z nedostatku jiného zaměstnání vrhla na nenáviděné vyšívání a přitom statečně bojovala se svým neklidem. Pavel jako by byl svatebním dnem ztratil schopnost chovat se roztomile. Nedovedl již na tváři udržet zdvořilý, chápavý úsměv, kterým byl ustavičně ozbrojen za mileneckých časů. Při nekonečných Štěpčiných rozpravách, slátaných z několika pramenů najednou, zíval, div že mu ústa nepraskla. V Štěpčině zoufalé snaze o zábavu bylo něco jímavě smutného, hejtman se marně pokoušel přehlušit falešnými hvizdy své špatné svědomí.

Štěpka se nestala Pavlovou ženou ani příští noci, ani žádné jiné noci tohoto vlekoucího se, nudného týdne. Hejtman se několikrát vzmužil a u stolu, na chodbě, před očima děvečky nebo Hanse ji obřadně a okázale políbil, ale tím byly také vyčerpány všechny jeho něžnosti. Když ale Štěpka večer se ukládala na lůžko, snažil se to vždycky zařídit tak, aby nemusil být přítomen této produkci. Nezdařil-li se mu únik v pravou chvíli, aspoň odvracel oči, shýbal se pro nějaký zapadlý předmět, nebo se díval oknem na oblohu a do setmělého kraje – jako by v něm Štěpčiny překypující půvaby budily jen pohoršení.

Taková nepochopitelná ostýchavost se ovšem stala Štěpce brzy svrchovaně podezřelou. Shledávala se vzrůstající hrůzou v srdci, že o ni manžel nestojí, že po jejím objetí netouží. Proč? Proč? Naštěstí nebyla z těch, které se jen potají souží a mlčí. Jednoho dne pronesla její nezpůsobná ústa nepředloženou otázku, při níž hejtmanovi leknutím zledovatěla v těle všechna krev.

„Řekni mi upřímně, proč mě nechceš mít za ženu teď, když jsem se za tebe provdala? Proč ses tedy o mne tak houževnatě ucházel?“ A aby jí nemohl utéci, podržela si ho za cíp kabátu. Aby se nemohl vyhnout jejímu pohledu, pozvedla mu bradu štipcem prstů.

„Ha-ha-ha!“ Hejtman se pokusil o kdákavý smích. Byl hotov k jakékoli komedii, jen aby nemusil s pravdou ven. „Jsi ty ale chytrá, opravdu, chceš mě asi svést, mne, starého vojáka! To je znamenité, vida, myslím, že jednou budu přece jen sveden. Dnes se ale ještě pokusím o obranu, co říkáš? Budu jako svatí poustevníci.“

„To není odpověď,“ řekla přísně Štěpka. Nebylo jí do žertů a chtěla mít stůj co stůj svou odvahu poctivě zaplacenu vysvětlením.

„Jak to – není odpověď? Nemůže voják chtít, aby se stal svatým? Takových už bylo! Svatý Jiří byl voják, svatý Martin také. Holubičko, já mám mnoho hříchů a teď se kaji, musím se dlouho kát.“

„Cožpak jsi nemocen?“ vyhrkla v úzkostech. Ubohá, bláhová Štěpka, nevěděla toho mnoho z pohlavní zdravovědy, za jejího dlouholetého panenství se jí však několikrát podařilo nahlédnout do knih, které nebyly napsány právě pro ni, a tak si utvořila o těch věcech jakýsi obraz, třebaže zkreslený. Měla jakési podvědomé tušení, že jsou jisté pánské nemoci, které mužům brání, aby se milovali se svými ženami.

Nyní se teprv hejtman doopravdy rozesmál. Chechtal se dlouho a zajíkavě strašlivým, rachotivým smíchem, smál se, až mu slzely oči, byl smíchy červený jako kokeš, musil usednout, aby toho krásného smíchu jaksepatří užil.

„Nemocen – nemocen – já jsem zdráv jako buk! Co ti to jen mohlo napadnout? Nikdy jsem nebyl zdravější.“ Zalomil rukama, až mu zapraskalo v kloubech, hřbetem dlaně si otřel zaslzené oči, vytáhl kapesník a otřel si pečlivě vysoké čelo až k temeni, a pak si ještě osušil ruce, které se mu samým rozjařením trochu zpotily. „Jestli mě něco zabije, pak to budeš ty se svými nehoráznými nápady. Zabiješ mě smíchem!“

Štěpka ho pozorovala se zatajeným dechem, cosi jako mráz jí přejíždělo po zádech. Co je s tím člověkem? Řekla opravdu něco tak hrozně žertovného? Nebyla si toho vědoma. Ona sama se aspoň ani neusmála. Věc byla až příliš vážná. Ale snad jí ani dobře neporozuměl.

„Víš,“ řekla váhavě, přece jen trochu zviklána, „myslím, nejsi-li nemocen tím způsobem, jako bývají někdy muži, takovou nemocí, která zabraňuje mít děti.“

Rázem zmlkl, stal se chladným a nepřístupným, prkenně vstal, přešel pokoj odměřenými kroky, pak se před ní zastavil, týl mu planul, oči svítily zle.

„Ach – tak je to! Tak je to!“ Zadrhoval, jako by byl zapomněl česky. „Takové věci ty si myslíš. Já hned nepochopil, ovšem, ovšem.“ Napřáhl proti ní svůj kostnatý ukazovák. „Nevíš, že jsi mě teď urazila? Tak urazila, že se muži víc ani urazit nemohou. Jsem rozhněván. Je to sprosté, co si o mně myslíš. A teď konec té rozmluvě. Já **s** tím dělám konec, nechci o tom už ani slyšet.“ Okamžik ještě stál, měřil si její postavu od hlavy k patě, pohyboval ústy naprázdno, pak polkl slinu a s ní všechen svůj umělý vztek a odešel do svého pokoje, kde se uzamkl jako řádně dopálený manžel, který si přeje, aby byl odprošen.

Cosi bylo v té bouřlivé scéně, co Štěpku uchlácholilo. Sama se nerozhněvala, naopak, ožila, rozveselila se. Muž, který se dovede takhle urazit pro pouhou nešetrnost, je pravý muž. A je si zřejmě svou věcí jist. Ochotně připouštěla, že ho urazila hrozně. Co jí to jen napadlo? Takové obvinění! Teď ovšem musí pykat. Štěpka byla ochotna k jakémukoli pokání, jenom když svou bláhovou domněnku, která jí tak znenadání kmitla hlavou, bude moci pokládat za nesmyslnou, bezdůvodnou, směšnou. Rozhodla se, že se s Pavlem bez váhání smíří, proto také hned letěla k zamčeným dveřím, aby před ně položila všechnu svou kiliánovskou hrdost – všechnu – ovšem, pod jednou podmínkou: že na ožehavou otázku přece jen dostane odpověď.

„Pavle, prosím tě, nezlob se na mne, vždyť já jsem to tak nemyslila!“ Tloukla na dveře velmi mírně a velmi vytrvale. Za dveřmi bylo posupné ticho. „Nechtěla jsem se tě dotknout, ty přece víš, jak jsem hloupá!“ A srdce jí bilo bláhovým vzrušením, že se smí takhle doprošovat. „Otevři, prosím tě, abych ti mohla dát hubičku, abys mi mohl dát hubičku na znamení, že jsi mi odpustil!“

Dobrých dvacet minut ji nechal takhle žadonit, pak skutečně šel a otevřel. Usmíval se jí vstříc. Zářil vítězoslávou, rozpínal náruč.

Nešťastná samolibosti, jaké tě čekalo zklamání! Marně jsi uhasil pochodeň svého svatého hněvu, veliký přemožiteli odporu! Sotva se náruč zavřela a nabízené polibky padly, sotva pokorná ženuška otřela svou rozdychtěnou tvář o manželovo strnisko, již jí z úst pomalu lísavě vycházela slova, z nichž asi hejtman Malina neměl obzvláštní radost:

„Pavle, nesmíš se ani trochu divit, že jsem k tobě byla taková ošklivá – vždyť přece víš, jak hrozně ráda bych měla děťátko. Pavle, prosím tě, zařiď, abych na ně nečekala déle, než je nejnutněji zapotřebí. Tuze mě mrzí, že je nemohu mít hned zítra, že na ně musím čekat celé tři čtvrti roku!“

„Ja, ja, děti,“ pravil suše, bledý jako smrt, sotva se ovládaje. „Ale já nechci žádné děti!“ A když spatřil, že se v Štěpčiných očích rozněcuje jakýsi šílený, nebezpečný plamen, spěšně se opravil: „Alespoň pro tu chvíli nechci mít děti. Ještě nějaký čas musíš počkat, rozumíš? Vím přece, co dělám! Mám rád koně, psy, honitbu… poslyš,“ pokračoval, uchvácen vlastní improvizací, „k statku přiléhá kus panského lesa. Hrabě by jistě za slušnou cenu něco odprodal. Máme k tomu dostatečné prostředky. Představ si – divocí králíci, zajíci, možná, že i nějaká ta srnka. Naučím tě zacházet s puškou, pamatuješ, jak sis to kdysi přála? Ještě tak rok, dva budeme žít nespoutáni žádnými povinnostmi. Musím si také na hospodaření teprve zvykat. Nic neumím. Mám před sebou velikou práci. Není možno teď myslit na děti, starat se o ně. Víš – ale našim příbuzným o tom zatím nebudeme nic povídat. Nepochopili by nás.“

Štěpka byla dokonale zmatena. Co jí to tu vykládá o králících a zajících, o příbuzných, kteří nesmějí nic vědět? Ach tak – celé to schovávání a vykrucování, uhýbání pohledy a hlučné usínání, řeči o hříších a o svatosti – jest pouhé opatření proti dětem? Snad přece jen trochu nesmyslné! Je přece známo, že mnohé dívky se provdaly a podle svého vlastního tvrzení žily jakýmsi opatrným manželským životem – a nebylo dětí. Proč hnát věci do krajnosti? Ostatně, ona chce mít děti, nebude na ně čekat ani kvůli hospodářství, ani kvůli honicímu psu. Nemíní zabíjet zvířata, nikdy ještě žádnému bezdůvodně neublížila. Tak, a teď bude konec se všemi ohledy, poví to Pavlovi tak, jak si to myslí:

„Nechci se učit střílet!“ A vztekle zadupala. „Chci mít děti. Vdala jsem se, abych je měla. Vůbec ti nerozumím s tvými divnými výmluvami!“

Octli se právě tam, kde byli předtím. Hejtman se z nebezpečné situace zachránil útěkem do bratrova statku. Cestou ze sebe chrlil české i německé nadávky, jejichž smysl byl přibližně ten, že je zhola zbytečné pokoušet se rozumně mluvit s umíněnou ženou.

</section>

<section>

## _13_

Muž neznal dobře svou ženu. Nebyl by ji asi poznal lépe, ani kdyby se o ni byl ucházel ještě několik měsíců. Neznal míru její paličatosti a nevěděl, jak vytrvale dovede dotírat, vězí-li jí v hlavě nějaká záhada. Ale tahle věc byla příliš závažná, aby ji byla Štěpka mohla pustit z mysli. Pevně se rozhodla, že se dostane k jádru problému za jakoukoli cenu.

Po hněvu přišlo smíření. A sotva bylo smíření (smíření na vratkých nohou) pracně dosaženo, již tu byl nový návrh, nová prosba, přednesená tentokrát s velikou obmyslností:

„A co kdybych ti slíbila, že se na mé děťátko nemusíš celý rok ani podívat, že se o ně nemusíš vůbec starat, že to zařídím tak, abys je nikdy neslyšel křičet? Pak si můžeš koupit třeba deset psů a celý martinický les – nu, řekni, proti tomu nemůžeš mít přece námitek?“

Dlouho a dlouho se na ni díval se zjevným nepřátelstvím, zvědavě a s tajenou bázní, jako se díváme na cizokrajné zvíře, které jsme jaktěživi neviděli a jemuž nedůvěřujeme. Obočí se mu naježilo, navoskované kníry se pohybovaly, kdyby byl mohl dát výraz své zbabělé zášti, byl by kvičel jako krysa chycená do želez. Ještě tentokrát se však pokusil své přiznání odložit. Usmíval se, ale zuby by byly nejraděj i kousaly.

„Umínila sis, že bude po tvém. Jsi tvrdohlavá, ale já také. Jsem ze selského plemene, sedláci neradi ustupují. Ne, pravím ti, ne, tak dlouho ne, dokud nebudu chtít a basta. Nemůžeš mne přece donutit – haha!“

Tenhle postoj byl vlastně pro hejtmana nejvýhodnější. Předstírat vzdor – není-li pak to lepší než všechny vytáčky? Škoda jen, že i této obranné pozice se dá použít jen na den, na týden, ne však na dlouhé, vlekoucí se měsíce a roky života. Štěpka se takticky rozložila před jeho pevností jako nepřítel, který vyčkává a soustřeďuje síly. Obležený bude vyhladověn a potom vzat útokem. Hejtman vypověděl boj, ona trpělivě čekala na příležitost, která musila přijít.

Desátého prosince měli první, měsíční jubileum svatby. Štěpka byla už několik dní nesvá, sobě nepodobná, tichá, poddajná, melancholická. Byla to ovšem jen hra. Vše, co chystala, bylo odkoukáno z tragédií, vypočítáno na efekt. Na večer připravila malou hostinu jen pro dva. Vzala si šaty, které pokládala za nejsvůdnější, chovala se velmi tajemně a byla nezvykle něžná. Po dobrém jídle, když Pavel s rozkoší vdechoval kouř drahého doutníku, při sklence vína, z níž spokojeně upíjel, vytasila se s překvapením. Položila před něho na stůl zapečetěnou obálku – vyklubala se z ní podepsaná smlouva o zakoupení části hraběcího lesa. Z vedlejší místnosti přinesla podélné pouzdro – skrývalo znamenitou loveckou pušku. Teď bylo na manželu, aby se rozplýval. Byl opravdu vrcholně okouzlen:

„Och ty, Štěpko, kdo by to byl do tebe řekl! Jak jsi milá! Jsem ti hrozně vděčen. Prostě – žasnu. Udělala jsi mi náramnou radost!“ Znovu a znovu nahlížel do listiny, potahoval si knír, potěžkával zbraň. Netušil, co bude následovat. Nežli se nadál, byl připraven o svůj bohatýrský klid.

„A teď,“ vykřikla Štěpka a bojovně zablýskla očima, „vezmi tu svou pušku, nabij ji, zaměř do mého srdce a vystřel, zkrať milosrdně mé trápení, chceš-li se mnou i nadále žít po starém způsobu. Buďto mě učiň svou ženou, jako to učinili všichni muži po svatbě se svými nevěstami, nebo mě zab!“

Zesinal, byl nadobro přiveden z míry, na něco podobného nebyl vůbec připraven. Ta naivní scéna zapůsobila. Blábolil: „Ale Štěpko, drahoušku, co tě to napadá – už jsem řekl – nemůžeme, to víš!“ Po všem tom velkolepém obdarování nedovedl být hrubý.

Usedla mu na klín a bouřlivě ho objala, přitiskla se k němu celou hrudí a na rameno mu položila obličej, smáčený divadelními slzami. Chtěla mu být milenkou dnes, hned, této noci, tohoto večera. „Teď máš pušku i les, psa si opatříš sám, podle vlastního výběru, a já budu mít své děťátko,“ šeptala mu horkými, cukajícími se rty do huňatého ucha.

Setřásl ji se sebe. Vyskočil. Zrudl jako krocan, hlas se mu třásl. „Tak ti to tedy řeknu, řeknu ti, jak to doopravdy je. Nebudeme mít děti, možná, že je nikdy nebudeme mít, marně ode mne žádáš, abych s tebou po manželsku žil, protože zatím nejsem schopen pohlavního života, rozumíš? Nejsem schopen! Neměla jsi to ze mne mámit pod žádnou záminkou. Měla jsi mlčet a čekat. Kdo ví, snad se to přece časem zlepší. Nebyl bych se ti musil přiznávat. Jsem voják, mám svou pýchu – svou mužskou pýchu – ty jsi ji zabila a já tě nenávidím.“

Už samo slovo „nenávidím“ Štěpku ranilo, poněvadž bylo proneseno s přízvukem, jemuž bylo lze věřit, ještě hlouběji ji však zasáhl strašlivý smysl jeho řeči. Srdce se jí bolestně sevřelo, až zaúpěla.

„A to jsi nevěděl dřív, už před svatbou, ty – ty –“ koktala. Kolísala mezi žalem a hněvem.

„Ha – ovšemže věděl – jak bych nevěděl – ale pak, milá Štěpko,“ řekl jízlivě, s ďábelským cynismem, „pak by sis mě byla asi sotva vzala, a já bych byl hotov.“

Nepřemýšlela dlouho o obludné nízkosti jeho povahy, která se právě projevila, opět se přenesla o kus dál, opět byla blízka naděje:

„A jak dlouho to může trvat, taková neschopnost?“ Ve svém hoři zapomínala na všechen stud. „Jak se to dá odstranit?“ Ubohá, nevěděla nic o hnusném tajemství odbytých mužů, ale instinkt jí napovídal a zoufalství ji pohánělo.

„Může se to léčit – jestli to totiž půjde,“ řekl o něco mírněji s hořkým úšklebkem.

„Ach – kdyby věděli!“

Nelze říci, koho mínila Štěpka tímto povzdechem, tolik je však jisto, že v něm byla obsažena všechna její ženská hanba, pocházející z choulostivého postavení ženy-panny, a všechna její zklamání, která vyvrcholila náhlým zřícením tužeb, jež byly vesměs prosté a lidské. Mít muže také pro lásku. Mít robátko, na něž by mohla upnout všechnu něžnost svého překypujícího srdce.

Štěpka, která prve slzela jenom z vypočítavosti, propukla nyní v drásavý pláč. Vodopády slz jí stékaly po obličeji, po rukou, kapaly na podlahu. Uvolněný pramen vlasů jí bědně visel po zádech, chvěla se jako v zimnici.

„A léčíš se už? Co řekl doktor?“ zeptala se uprostřed vzlyků.

„Copak se mohu léčit v téhle díře?“ zařval vztekle hejtman. „Než by řekl švec, vědělo by to celé město.“

„Pojedeš do Jičína, tam tě nikdo nezná – ano, již zítra – budeš tam jezdit každý týden, třeba třikrát týdně – máme přece kočár, koně – víš co? Pojedu s tebou. Aspoň budeme oba vědět, na čem jsme, ty i já.“ Napadlo ji, jak se jim teď bude hodit svatební dar otce Kiliána.

„Pojedu sám,“ řekl příkře. „Takové výlety nejsou pro ženy.“

Na tom zůstalo. Jel sám a vrátil se zachmuřen, smrtelně bledý. Co s lékařem mluvil a co mu lékař předepsal, o tom se Štěpce nezmínil ani slovem. Uchlácholil ji sliby, jimž věřit mohla, ale také nemusila. Vybrala si nejmoudřejší ze všech hledisek: smířila se s neodčinitelnou skutečností. Konečně přece jen pochopila, že svatba s hejtmanem Malinou byla největším omylem jejího života. Přestala doufat, že by se vše mohlo ještě někdy obrátit k lepšímu.

</section>

<section>

## _14_

Minuly Vánoce, nastal nový rok, život na Vejrychovsku spal, jako spí v zimě na všech selských usedlostech. Štěpka hospodařila, vařila, poklízela, právě tak jako to kdysi činila v domácnosti svých rodičů, jen s tím rozdílem, že ten, o kterého se teď starala, byl nesdílný Pavel Malina, který vyměnil stejnokroj za krátký kabát, podšitý králičinou, kožené kamaše a zelený myslivecký klobouk se štětkou.

Hejtman se pomalu přestával stydět za podstatný nedostatek své mužnosti. Léčení pokračovalo, ale nevedlo k žádným výsledkům. Intimní poměr manželů se změnil jen potud, že Pavel již neprchal z ložnice, když přišel čas jít spat, neodvracel oči, když se Štěpka strojila na vycházku, naopak, vyhledával kdejakou podobnou příležitost, aby z ní pro sebe čerpal jakési temné potěšení. Již nemusil mít obavy, že se prozradí bezvýsledností milostných her, zanechal všeho předstírání a odložil všechny ohledy.

Jak to za těchto okolností mohlo vypadat v novém domě na Vejrychovsku, který mistr Kilián postavil pro dceru s takovou péčí? Rovnováha mezi manžely byla navždy porušena, vahadlo, na němž stála zdravá, statná žena, žádostivá života, spadlo co nejhlouběji, a na druhé, lehké straně balancovala zbabělá, žalostná troska člověka. Pouhý příživník, neduživec s neomalenými žerty, pyšnící se svou bezmocnou nestoudností. Pohrdala jím. Jeho hrubé, vypočítavé lichotky jí byly svrchovaně odporné. Netajila se před ním se svými pocity. Tím víc si k ní dovoloval, tím více dotíral. Blažilo ho, když se mu podařilo vydráždit ji k hněvu. Uhýbala jeho nečistým dotekům, soptila, mlčky a urputně se s ním rvala. Prohrával, ale neurážel se, válel se smíchy, byl šíleně šťasten. Byla to smutná, draze zaplacená vítězství. Někdy dlouho bez zjevných příčin štkala pod pokrývkou, hejtman ji parodoval, pak si pískal, pak zíval. Kéž bys tu nebyl, kéž bych byla sama! Vědomí, že vedle ní leží ten zbytečný nocležník, ji skličovalo, budoucnost se jevila tak zoufalá! Všechny jeho zvyky se jí už zprotivily. Byl to hrozný úpadek bývalé lásky. Mrtvé naděje se rozkládaly.

Bylo věru s podivem, že se z jejich soukromí nic nevyneslo na veřejnost. Hlavní zásluhu o to měla ovšem Štěpka. Dělala všechno, co bylo v jejích silách, aby městečku vštípila představu dokonalého manželství. Před čeledí se k hejtmanovi chovala s okázalou něhou, na nedělním korze se k němu tiskla s dojemnou odevzdaností. Dovedla pohotově odpovídat na zvědavé otázky, v pravou chvíli se významně usmívat a rdít. Hejtman Malina měl pramálo příčin, aby kazil tuto hru, která zakrývala skutečnosti pro něho vesměs potupné.

Těm, kdo žili dvojici nejblíž, se rovněž nezdařilo nahlédnout do zákulisí jejich chmurné frašky. Snad se o to ani nepokoušeli. Nebo o vstup do zákulisí vůbec nestáli.

Starý Malina celou zimu polehával, jako by byl do smluv a obtížného jednání s opatrným švagrem Kiliánem vložil poslední energii. Polehávání však naprosto nebylo nemocí, možná, že nebylo ani lenošením. Nejspíš bylo součástí lišácké taktiky, vyznačovalo sedlákovo vyčkávání, neboť starý slyšel trávu růst, byl si předobře vědom propasti, která se den ke dni víc a více hloubila mezi Janovým a Pavlovým statkem. Tušil, že v nejkratší době nastanou hněvy a vády, a pokládal za výhodné mít nějaký pádný důvod, aby se jich nemusil účastnit.

Nechtěl se přiklonit na tu ani na onu stranu a zdráhal se přijímat jakékoli úsluhy. Bránil se jim samými výmluvami. Vymlouval se, když se snacha nabízela, že ho ošetří, vymlouval se, že mu nechutná jíst, když se mu pokoušela přilepšit, vymlouval se, že je příliš sláb, když ho zvala do své domácnosti. Povaloval se, kouřil a chrchlal. Když si mu Jan posteskl, že byl bratrem oklamán a okraden, zavíral oči a tvářil se, jako by spal. Pořád ta stará písnička! Nebylo vlastně divu. Pavlův dům stál vedle Janova stavení jako otylý, slušně ošacený pán vedle vychrtlého, polonahého chuďasa. Ustavičná provokace, ustavičný pocit ukřivdění. Mohl však otec Malina staršímu synu nějak pomoci?

Jan, ach, cožpak Jan, ten důsledně prováděl, co si byl kdysi tajně umínil, že nepřekročí práh bratrova domu. Zatvrdil se, stal se nemluvnějším, než byl kdy předtím, toužil jen po tom, aby hospodářské pokusy na druhé straně dvora skončily neúspěchem, prahl po odvetě, která měla přijít odkudsi z nebe. Nevěděl, pošetilec, jak dávno byla schystána a nalíčena tato odveta, jenže postihla nevinnou místo pravého viníka.

Jakési příští zlé věci klíčily a rozrůstaly se v podzemí, ale zůstávaly dosud skryty jako zrno pozdě zaseté. V tomto selském prostředí šlo všechno po zákonu ročních počasí, i sváry měly propuknout, až vysvitne slunce. Až se vybalí z mlh, až zhltne sněhy a teplem rozechvěje vzduch, rozlehne se snad křik od nízkých dveří starého statku a vrátí se nakřáplý a zdvojený ozvěnami, odražen bílou zdí nového domu. A pak teprve vyjde na zápraží sehnutý otec, aby tupě naslouchal a mlčel, nemaje ani odvahy ani sil k zakročení. Bratři se budou častovat kletbami, žena se postaví po mužův bok, aby hájila svého, slova se promění v kamení a duha míru, tak nákladně sklenutá, bude roztříštěna. Možná však, že do zrádných podzemních příprav sáhne kdosi odvážný silnou rukou, rozerve mrzké oddenky, sémě nevzejde a historie obou statků půjde jinými cestami. Kdo ví? Kdo ví? Snad tento odvážný a statečný bude žena.

Mistr Kilián se na Vejrychovsku tuze často neukazoval. Přišel-li, přišel spíš jako pečlivý stavitel než jako přecitlivělý otec, který chce na vlastní oči spatřit ověnčenou slavobránu dceřina štěstí. Postál, opřen o hůl, pohvizdoval si, pohupoval se na špičkách, poulil bledě modré oči na některé místo své stavby, jako by uvažoval o změnách nebo o trvanlivosti. Není vyloučeno, že byl zcela spokojen s povrchem manželského souručenství, jehož základy pomáhal kopat s takovou obětavostí. Nebo mu podvědomí našeptávalo, že není všechno takové, jak se zdá, a jeho veliká otcovská láska ho pokoušela k otázkám, on však moudře mlčel a nedával na sobě nic znát jako světa zběhlý muž a jako kavalír.

Jen jednou jedenkrát od svatby byla Tonánkem na dvůr dopravena Anna Kiliánová, avšak cesta rozblácenou silnicí, sychravým, deštivým podzimem byla příliš obtížná a zdraví nebezpečná, opakovat ji se nedoporučovalo. Sníh, který později napadl ve značné míře, všechny Anniny návštěvy na Vejrychovsku nadobro znemožnil. Štěpka chodila do městečka beztoho každou neděli a nikdy se neopominula zastavit u rodičů aspoň na chvíli. Sedávaly s matkou naproti sobě u okna, z kterého byla vyhlídka na kostelní věž. Štěpka odívala nahou pravdu do neprůhledných slov. Anna se usilovně snažila rozšířit svými prožloutlými prsty skulinu podezření. Něco tu scházelo, něco se zatajovalo, ale co? Při vší své mnohomluvnosti se Štěpka nedovedla s dostatečným nadšením rozhovořit o dobrých stránkách svého manžela. Anna si ji zkoumavě prohlížela – ne, ne, nevyřkne nahlas svou otázku, která se jí lepí na bezkrevné rty. Štěpka by tu zprávu vyklopila sama, bez zdráhání. Ještě je naděje na vnuka.

Napětí mezi mužem a ženou, napětí mezi bratry, napětí mezi otcem a synem, mučivé pochybnosti v matčině srdci – přesto se žilo všedně. Cosi velikého se očekávalo od jara. Starý Malina čekal na rozuzlení. Anna Kiliánová čekala na dobré zprávy, země čekala – a snad byla i trochu zvědava na hospodáře.

Dříve však, než zavanul první vlahý vítr, než hluchoněmý Franc poprvé vyjel na pole s těžkými koňmi, než Jan naslinil prst, aby zkoumal zítřky a pozítřky, trpělivost hejtmanova byla u konce a on počal po stáru chodit do Semjánovy hospody a sedat v Goldšmídově kořalně. Štěpka mu povolila jisté kapesné, které považoval za svůj oprávněný příděl majitele, a on počal hrát a prohrávat. Poněvadž jeho kumpáni byli chudobní a skoupí, hrál o málo a prohrával málo.

Štěpka měla dosti moci a dosti odvahy, aby mu v těchto zábavách zabránila, ale nechtělo se jí. Že se opíjí s pobudy, že si zadává se Semjánovou děvečkou – co na tom? Je snad její? Na kterém místě je zasažena její láska a na kterém její ješitnost? Pravda, v městě se o tom hovoří, již ji dobré duše litují, škodolibí se posmívají a nepřátelé jásají, avšak co je to všechno proti strašlivému tajemství, které skrývá ve svém srdci a které ještě, chválabohu, neproniklo na veřejnost? Konečně – mít Pavla dál od svého domu, dál od zneuctěné ložnice, není-li v tom jistá výhoda? Jen ať si pije, ať sedí tupě a strnule u židova pultu a dívá se kalnýma očima na dno své sklenky! Za okny duje vichřice, mrzne, až u žlabů praskají střechýle, na cestě k Vejrychovsku leží hluboké návěje, opilec je sotva schopen se uhnout pádícím saním, snadno zavrávorá a usne v prachové peřině sněhu mrákotným spánkem, z kterého není probuzení. Štěpko! Štěpko! Vzpamatuj se! Můj ty bože, cožpak ji v neblahé svatební noci sám netěšil, že bude brzy vdovou?

Ne, Štěpka již dávno v sobě nemá lásky k tomu člověku. Snad to ani nikdy žádná láska nebyla, nýbrž jen nerozumná touha provdat se stůj co stůj, vyrovnat se ostatním, založit si vlastní domov. Všechno ostatní bylo jen tělo. Nyní toto tělo opět promluvilo a jeho řeč byla opovržení.

Když konečně jaro přišlo, hejtman se nezeptal po polních pracích, neprojevil ani sebemenšího zájmu o osev, o chlévy, o stodoly. Ech, dejte mi s tím vším, k čertu, pokoj! Tak se Štěpka dověděla definitivně, jak na tom se svým mužem vlastně je. Chtěl mít pokoj. Dobrá, bude jej tedy mít, ten svůj pokoj! Štěpce ani nenapadlo, aby ho probouzela k životu. A pole? A hospodářství? A budoucnost? To zas jednou bylo něco pro Štěpku! Úkol poněkud obtížný, poněkud vyčerpávající, ale přece jen nějaký úkol! Nemá-li muže ani jako velitele, ani jako pomocníka, pak jí nezbývá než se sama chopit velení a práce. Hospodář spí, hospodář je mrtev, nevzbudí se. Pole však nebudou opuštěna. Štěpka se sama stane hospodářem.

</section>

<section>

## _15_

Zrno budoucích rozepří, které tak pečlivě zašil podzim a které tak zdárně klíčilo, přece jen nevzešlo.

Štěpka seděla u starého, rozviklaného stolu, tchán Malina ležel oblečen na rozesílané posteli, Jan s hlavou zarputile skloněnou u otevřených dvířek sporáku kudlal třísky, Štěpka mluvila klidně a bez vášně jako člověk, který přesně ví, co chce – snad ji tomu naučily trpké zkušenosti. Neposunkovala, jak bylo jejím zvykem, nevrtěla se přemírou živosti, přizpůsobila se vážnosti chvíle.

„Přišla jsem vlastně k tobě, Jene. Dosud tu sice vládne strýček, ale ty jsi mladý, od tebe ještě mohu něco chtít, obracím se na tebe s prosbou, abys mi pomohl.“

Jan se tvářil lhostejně, skoro nevraživě, ale Štěpku to nezmýlilo. Byla na něco podobného připravena.

„Když jsem se za Pavla do statku vdávala, představovala jsem si to poněkud jinak. Nemohu za to, že odmítá plnit, k čemu se zavázal. Tvrdil, že z něho bude řádný sedlák, ale teď vidím, že to nemyslil upřímně. Ráda bych se stala selkou, ale bez tvého přispění to nepůjde, jsem hrozně nezkušená. Kdybych se pustila do práce docela sama, dělala bych jen chyby, a chyby v hospodářství znamenají ztráty. Nechci ztrácet. Vejrychovsko by ani další ztráty nesneslo. Musíme se spolu, Jene, domluvit. Potřebovala bych, abychom my dva byli spolu zadobře. Nikdy jsem ti neublížila ani tě nechtěla poškodit. Vždyť jsem tě také nepoškodila. Pozoruji však, že jsi proti mně zaujat. Nemohl bys mi říci, co proti mně vlastně máš?“

Na tuto otázku, která byla otázkou jen zpola, neobdržela odpověď. Nepočítala s ní, a proto také na švagra dále nenaléhala. Nebylo v jejím zájmu, aby rozhovor, započatý s takovou odvahou, tak důkladně předem rozmyšlený, uvázl v pouhém slibování vzájemného přátelství nebo ve zkoumání pochybných vin.

„Domnívám se, že proti mně nemáš celkem nic,“ pokračovala neúprosně, „jsi jen trochu roztrpčen tím, co se stalo v minulosti, co provedl Pavel – ale to se už přece nedá napravit. Bylo by mnohem lépe, kdybychom všichni vycházeli ze situace, jaká teď je. Dvůr je rozdělen, ty máš své, já také. Ty jsi vyvázl z nejhoršího a bude se ti teď dařit čím dál líp. Snad je to také zčásti mou zásluhou, že jsem se přivdala, nemyslíš? Jenže nyní jsem se octla v tísni já. Mám muže, který se o hospodářství nechce starat, a já sama je ještě zastat nedovedu. První mou myšlenkou bylo, přijmout do služeb odborníka, který by mi aspoň zpočátku radil.“

Jan zvedl hlavu, oči mu svítily rozhořčením. Vida, panské nápady! Zatímco on by se tu dřel s jediným čeledínem jako nádeník, vedle u bratra by měli správce.

Jezdili by jen v kočáře a procházeli se po náměstí. Štěpka brzy vystihla, že se ho tou poznámkou dotkla, a přispíšila si, aby nepříznivý dojem smazala.

„Když jsem si však rozvážila, že by měl dvůr živit ještě jednu drahou pracovní sílu, a to jen pro lenost pravého majitele, všechno se ve mně vzbouřilo. Nechci si hrát na velkostatkářku, netoužím po správci. Jsem zdravá a silná, ráda přiložím ruku k dílu, jen když budu vědět jak. Napadlo mi, Jene, že bys toho správce u mne mohl dělat ty.“

To byla pro Jana pěkná zpráva! Nůž mu vypadl z ruky, zůstal na Štěpku civět, jako by vedle něho uhodil hrom.

„Ne, nedívej se na mne tak nedůvěřivě, myslím to docela dobře, není v tom nic, co by tě mohlo ranit. Vždyť ty jsi jediný člověk, který by s mým statkem zacházel jako se svým, s opravdovou láskou. Vlastně bys hospodařil na Vejrychovsku jako kdysi, dělal bys, co jsi dělával dřív, a já bych byla jen tvou pilnou žačkou. Docela ráda bych ti platila totéž, co bych musila platit správci. Sama bych nic neušetřila, ale ušetřil by dvůr. Chápeš? Ta nabídka je pro tebe výhodná. Jene, vezmi ten úkol na sebe, sobě neublížíš a mně pomůžeš!“

„Aha,“ vyhrkl konečně Jan a slova mu sípala ve vyschlém hrdle, staženém hněvem, „už ti rozumím. Měl bych se dřít na tvém dílu, aby si jemnostpán Pavel mohl chodit po hospodách, aby mohl flámovat a hrát, prohrávat statek. Stará komedie by se opakovala. Ani mi nenapadne! Nechci o něčem podobném ani slyšet.“

Štěpka se nepolekala, spíše okřála, zápas ji vzrušoval. „Prohrát statek? Jen se neboj, od toho jsem tady já. Nic není jeho. Za koho mě máš? Nejsem tak hloupá, jak si myslíš. Nezříkej se něčeho, co jsi dobře nepromyslil. Dělníkům dáš mnohem méně, než si u mne vyděláš za trochu pomoci. Je to pro tebe velmi slušný obchod. Myšlenku o správci jsem zamítla jen proto, abych neuvalila na statek nové břemeno. Proč by dvě poloviny měly mít každá jiného pána, když můžeme docela dobře pracovat společně? Myslím, že by pak mezi námi zavládl lepší poměr.“

„Jene,“ zachrčel starý, „myslí to dobře, nebuď zaslepený, nestav si hlavu pro nic za nic, ona za nic nemůže!“

„Ovšemže za nic nemohu,“ chopila se vděčně podávané ruky, „copak jsem vlastně získala, když jsem si Pavla vzala? Řekněte sami! Nerada bych o tom mluvila. Nesluší se to. Možná, že byste žasli, kdybych řekla trochu víc, než se mi chce. Nepřišla jsem si však ponaříkat, přišla jsem pro radu a pro pomoc. Snad se mnou o tom můžeš, Jene, aspoň pohovořit, nezdá se ti? Nebo ti nestojím ani za to?“

To byl přímý útok a Jan tentokrát nevěděl, co odpovědět. Mávl jen vyhýbavě rukou a procedil skrz zuby: „Eh vy – páni!“ Chtěl tím asi říci, že se nezajímá o to, co ti dva spolu mají. Díval se však na Štěpku již mnohem přátelštěji než prve. Nemluvila špatně a zdálo se, že opravdu nesmýšlí nic zlého. Jeho nedůvěra se začala rozptylovat.

„Jene,“ pokračovala Štěpka pokorně, „kdybych teď začala svým lidem nařizovat, co a jak mají dělat, kde začít, měli by ze mne smích. Zcela jistě by jim to bylo k smíchu, protože by mé rozkazy byly nesmyslné a oni by to ihned vystihli. Uposlechli by mě leda jen proto, aby mě poškodili. Nikdo si nedá rád od ženské poroučet. Mužští si myslí, že všemu lépe rozumějí, a mají vlastně pravdu. Chopí-li se u mne vlády muž, bude to chodit jinak. Zvlášť, když se jí chopí člověk, který zde už léta hospodařil a poroučel. Se správcem by to byl ještě horší případ. Jakmile by zjistil, že svou věc neznám, dělal by si, co by chtěl. Kdybych ho chtěla komandovat, dal by mi najevo, abych se nepletla do toho, čemu nerozumím. Nebo by věc provedl po mém, ale naznačil by mi, že neúspěchem budu vinna já. Nevidím jiného východiska než dohodnout se s tebou. Jsme přece blízcí příbuzní, měli bychom si navzájem pomáhat. Odmítneš-li, nezbude mi nic jiného, než se chtěj nechtěj vrhnout do té nejistoty. Jestli to však Vejrychovsku prospěje, nevím.“

„Má pravdu,“ vmísil se opět starý Malina, „má svatou pravdu, Jene. Myslím, že by se jí mělo pomoci. Nejdřív by se ovšem musilo všechno jaksepatří smluvit. Vždyť se to, konečně, může aspoň zkusit. Nebude-li to dělat dobrotu, máš vždycky možnost všeho nechat.“

„Já vím,“ řekla trpce Štěpka, „máte mě v hrsti. Kdykoli se vám zachce, můžete mě nechat na holičkách a pak se mi vysmát. Nu, aspoň vidíte, jak jsou mé návrhy bezelstné a přijatelné. Nemůžete nic ztratit.“

„Domáhám se snad u tebe nějakého místa?“ vyjel si na ni Jan. „Žádal jsem tě, abys mě k sobě přijala za šafáře? Chválabohu, ještě ne. Ať jen si bratříček hospodaří. Také jsem měl své plány, ale on mi je překazil. Já měl statek, on vojnu. Nejdřív prohýřil polovinu mého, pak mě s ženitbou připravil o polovinu té mé zbývající poloviny. Mám se znovu zapřáhnout a vydělávat peníze na jeho flámy? Takový trulant přece jen nejsem, za jakého mě má. On je čistý, já špinavý. On je pán, a já pouhý sedlák. Nechme si každý své. Jsme rozděleni. Ať jen si svůj díl propije a prohospodaří, mne to nebude bolet.“

„To je řeč bez hlavy a paty,“ ohradila se Štěpka, „nejde teď o něj, ale o mne. A kdybych chtěla, měla bych vám také co vyčítat. Věděli jste tuze dobře, jaký Pavel je, na jakou budoucnost s ním mohu počítat, ale nevarovali jste mě ani jediným slovem. Nechali jste mě, abych se spálila. Teď to mám. Mé peníze vám byly vhod jen tak dlouho, dokud jsem vykupovala pole, která by byla musila přijít na buben.“

Vypadalo to na hádku. Jan vstal, rozkládal rukama, hulákal. Dokazoval, že mu může být úplně jedno, kdo koupil, zdali sestřenka nebo žid. Není mé, nezáleží mi na tom, čí to je. O své se postarám, po cizím mi nic není. Ať jen se ten, kdo získal, také snaží, aby udržel. Neumí-li to, jeho vina.

Štěpka s hrůzou pozorovala, že jí opět mizí půda pod nohama. Cožpak opravdu nic nezmůže proti Janově neústupnosti? Ale nevzdávala se. Ještě má, zaplať pánbůh, dostatečnou zásobu slov, nedá se jen tak lehce položit na lopatky.

„Nemáš práva, Jene, aby ses na můj díl díval, jako by náležel cizímu člověku. Tvůj otec je vlastní bratr mé matky, která se v těchto zdech narodila. Vždycky mi připadalo, že sem také trochu patřím. Kéž by byla aspoň na chvíli zapomenuta strašlivá slova: můj, tvůj. Ani neodpovídají skutečnosti. Bylo by lépe, kdybychom říkali jako kdysi naši rodiče: náš statek. Pak bychom hovořili o společné věci a radili se, jak jí prospět. Och, Jene, půjde-li mi o to, neublížíš mi. Jestli se dopálím, nechám všeho, prodám, co se prodat dá, a než se naděješ, bude v protějším domě sedět opravdu cizí člověk. Možná, že pak už nebudeš tak tvrdohlavý, ani tak krutý. Vyrovnáš se s tím, jak ses nechtěl vyrovnat se mnou. Jenomže potom to už nebude totéž Vejrychovsko co dnes. Pak tu bude cizí polovina s jiným jménem, a pozdní lítost nemá žádnou cenu. Cožpak nevíš, že lidé jsou chytřejší než ty? Ještě jim nenapadlo rozlišovat naše dvě poloviny. Říká se tu v Malinově dvoře jako před lety. Oni se domnívají, že je nasnadě, abychom svorně hospodařili k společnému prospěchu. Co tomu leží v cestě? Nějaké hloupé, předpotopní hněvy. Proto jsem se hned na začátku ptala, co jsem ti vlastně udělala. Neodpověděl jsi mi. Nemohl jsi mi odpovědět. Neudělala jsem ti naprosto nic, a tak jsi raději mlčel. Hněv však v sobě živíš dál, a věř, není to od tebe hezké.“

Proti takovému vodopádu slov byl Jan zcela bezmocný. Ta dlouhá řeč měla však význam, o jakém se Štěpce ani nesnilo: přišla vhod tvrdošíjnému odpůrci. Jako všichni lidé jemu podobní nechtěl nic jiného než být pádným způsobem přesvědčen. Jemná diskuse, to nebylo nic pro něj, potrpěl si na pořádnou, hlučnou hádku. Potřeboval si na někom vylít svůj nahromaděný vztek, a když si ulevil, nebylo už u něho překážek, aby šel rovnou cestou k smíru. Záští, v kterém si liboval, poněvadž podporovalo jeho sebeúctu, zase odhodil, když ji získal jiným způsobem. Už dávno se nestalo, aby se někdo tak důrazně ucházel o jeho přízeň. Lichotilo mu to. Ne, o Štěpce se nemohlo říci, že by rozuměla mužům. Nerozuměla jim ani dost málo. Netušila, jak blízka je vítězství. Dívala se na švagra s obavami, jak mlčky, zachmuřen přechází dlouhými kroky po světnici. Ruce měl za zády, hlavu svěšenu, z jeho tváře se nedalo vyčíst, o čem přemýšlí, ani jak odpoví.

„Jestli teď řekne ne,“ myslila si Štěpka, „pak jsem v koncích. Déle se už nebudu pokoušet, abych ho přemluvila. Plán selhal. Nezbude mi než uvažovat o tom správci. Je to hloupé, ale podle všeho to tak přece jen nakonec dopadne. Jistě se teď připravuje dát mi poslední ránu a ještě mě pořádně urazit. Můj ty bože, s jakými nadějemi jsem se sem chystala! A strýc kouří a mlčí, pro tu chvíli drží se mnou, ten starý chytrák, protože tuší zisk, jenže jeho slovo teď nerozhodne. Věčná škoda, že tu se mnou nemůže sedět maminka! V té bych měla přece jen notnou oporu!“

Tím větší bylo Štěpčino překvapení, když se před ní Jan náhle zastavil, zadíval se jí zkoumavě do očí a kysele se usmál.

„Máš ty ale, holka, výřečnost,“ řekl skoro dobrosrdečně. „Ty bys umluvila i mrtvého!“

„Že mám?“ vyjekla Štěpka, pýříc se jako malé děvčátko. V té chvíli pro ni nemohlo být větší chvály. „Ach Jene, Jene, jak jsi hodný!“ Chopila se jeho ruky, ač se vzpíral, tiskla ji, div že ji nerozmačkala, a třela svou tvář o jeho kostrbaté strnisko. Teď už nemohlo být pochybností o tom, že její věc je na nejlepší cestě. Nepřítel je pohnut, přemožen, rozdrcen! Takovou radost nezažila od svého svatebního dne. „Nikdy ti to, Jene, nezapomenu. Jsi opravdu strašně hodný. A já tě, husa, vůbec neznala!“

</section>

<section>

## _16_

Zatímco Štěpka na Vejrychovsku kráčela trpkou cestou od zklamání ke zklamání, zatímco ze sebe střásala přeludy bláhových nadějí a plna nezdolnosti se odhodlávala k nové činnosti, zatímco přesvědčovala tupohlavého Jana a sjednávala smlouvy, jiný muž v městečku se horečně snažil, aby pohnul kolem osudu ve svůj prospěch, či lépe řečeno ve prospěch svého synovce. Tento neúnavný, šlechetný strýc nebyl nikdo jiný než Jan Ev. Trakl. Všechny cesty nejsou stejně obtížné, na světě nevládne jen heslo: „Potřebuješ-li pomoci, pomoz si sám!“ Není jen snaha a práce, tvrdé rány a překonávání jich, jsou také ještě dobří, účinliví strýcové, kteří mají z jakýchsi příčin poněkud špatné svědomí.

V jilemnické spořitelně mělo dojít k dalekosáhlým změnám. Ředitel Štajf ochuravěl a otcové města věděli, že se už do úřadu nevrátí. Napověděl jim to doktor Bloudek, který nemocného ošetřoval. Bylo záhodno se podle toho zařídit. Především šlo o to, vyhlédnout příštího ředitele. Kdo jím mohl být? Patrně prozatímní správce, pokladník Kulich. Pokladnu po něm pak převezme účetní Šoupa, kdo však bude jmenován účetním? Jsou tu jen dvě možnosti, buď hrbáček Jandl, pilný, nenáročný človíček, který je také služebně starší, nebo Trakl. Za týden se bude konat schůze představenstva, a tam se o tom rozhodne.

Alois Trakl už dávno nebydlil u svého strýce. Měl slušný pokojík v přízemním domku truhláře Koubka nedaleko sokolovny, nosil pod nosem černý knírek, zakroucený jako myší ocásky, bezvadnou pěšinku v ulízaných vlasech, žil střídmě a spořádaně, nekouřil ani nepil. Byl dalek toho, aby si vyhazoval z kopýtka s mladými lidmi svého věku, aby mrhal těžce vydělané peníze. Ve spořitelně byly výzvy k šetření napsány na všech sloupech. Trakl je četl bedlivě a vzal si je k srdci. Měl vkladní knížku se zlatým úlem na červených plátěných deskách, v níž přibývalo pomalu, ale jistě, a ta byla jeho největší pýchou. Jeho ctnosti byly všeobecně známy, a tak se nenápadně stával vytouženou partií pro slečny, které neměly právě přebytek nápadníků.

Ovšem, ovšem, pan spořitelní úředník nebyl tak pošetilý, aby se chytil na všelijaké ty nástrahy sladkých úsměvů a horoucích pohledů, byl příliš dobře vychován pekařskou rodinou, kde každé nové podnikání bylo nejdřív důkladně přezkoumáno úvahou, co asi vynese. Lojzík nezapomněl na své ubožácké dětství, na putování dům od domu za dob matčiných posluh, nic mu nebylo tak proti mysli jako bída a stísněné poměry. Nezapomněl však ani na lesk zámožných měšťanských domácností. Snil o blahobytu, jako jiní mladíci v jeho letech sní o lásce. Ne, Alois Trakl nebyl ochoten prodat se jen tak lacino!

Prozatím ani na ženitbu nemyslil. V pětadvaceti letech nemá člověk ještě zmeškáno. Pravda, byl vzorným, spolehlivým úředníkem s mocnou protekcí, ale s pouhým titulem úředníka by byl sotva získal děvče podle svých představ. Zvlášť když se o něm nemohlo říci, že by byl právě půvabný. Och, Trakl si byl svých nedostatků vědom, způsobily mu mnohou krušnou chvíli. Jeho ve spáncích smáčknutá lebka, cožpak ta, vypadal aspoň zajímavě, oduševněle, horší to bylo s jeho šilhavýma očima. Ty, kteří s ním mluvili, notně zneklidňovalo, že se nedalo určit, kam se vlastně dívá. A cožpak jeho tenké pavoučí nožky, rozviklaná chůze! Zakrýval tyto vady tím, že se švihácky strojil. Před soucitem se chránil důstojností a nedůtklivostí. Nevěděl, že jeho chování je odpudlivé. Lidé se mu vyhýbali, ale on si pošetile namlouval, že se ho jen bojí. Působit strach, být přísný, nemilosrdný, hrozný, to se mu líbilo. Ach, dosíci vysokého postavení! Mít příležitost někomu poroučet, poroučet mnoha lidem! Toužebně čekal na postup v úřadě. Účetní, pokladník, to by už znělo poněkud lépe. A ředitel Trakl? Proč ne? Jako všichni omezení lidé věřil, že je vynikajícího ducha, a takto nadán že postoupí vlastní silou na společenském žebříčku. Proto také neměl ani nejmenší pochybnosti, že jednou, až prokáže své vlohy a v úřadě se osvědčí, mohl by být milován nejlíbeznější, nejchytřejší a nejbohatší jilemnickou pannou jen pro své přednosti.

Nuže, a v tomto duševním rozpoložení ho zastihla zpráva o smrtelné povaze choroby starého Štajfa. Rázem odhadl závažnost této příležitosti. Nikdy ještě necítil tak upřímnou nenávist k svému zakrslému kolegovi Jandlovi, který měl daleko větší naději na úspěch než on. Nezdaří-li se to teď, bude musit čekat na postup ještě dlouho. Šoupa bude sloužit ještě hezkou řadu let. Kulich byl docela mladý člověk. Důvěra ve vlastního ducha pobledla, již se mu nezdálo tak jisté, že se vyšine vlastní silou. Nebylo by moudřejší tomu trochu napomoci? K večeru si pečlivě vykartáčoval šaty a klobouk, obul si zánovní, jantarově žluté šněrovací boty a zamířil k náměstí, do strýcova pekařského domu.

Ani dlouho neokolkoval, nebylo to zapotřebí. Jenom naznačil, čeho se doslechl, a pekař již tušil, odkud vítr věje. „Je to tak. Máš opravdu smůlu, že jsi tam nejmladší. Nebo snad myslíš, že by se to mohlo zkusit? Když se to tak vezme, ten Jandl – na účetního nemá ani postavu, za přepážkou ho je sotva vidět. Na čí přímluvu se dostal do spořitelny? Ach, o toho se postaral sám Štajf, ale jeho hlasu teď nebude dbáno. Nemá ani potuchy o tom, že se něco peče. Ovšem, musíme počítat s tím, že to vzbudí zlou krev. Na Čmuchalův případ se ještě nezapomnělo.“ Jan Ev. Trakl nemyslil jen na své povinnosti k pokrevnímu příbuznému. Čím větším bude Lojzík ve spořitelně pánem, tím také vzroste jeho, pekařova moc. Člověk nikdy neví – a ruka ruku myje.

Alois Trakl zůstal u strýce na večeři, hovořilo se a šuškalo dlouho do noci. Ráno se radní neúčastnil pečení housek a chleba, ustrojil se do svátečních šatů a vydal se na koledu. K purkmistrovi Bergrovi. Ke Gromanovi. K mistru Kiliánovi. Nezapomněl ani na sedláka Vrbatu, ani na starého Dudu. Dopoledne mu pěkně uběhlo. Ještě mu zbylo nějaké to lítání na odpoledne. Někteří přislíbili hned, jiní se zdráhali, ale neodřekl nikdo. Pekař si vesele mnul své tučné ruce.

Příštího dne se již díval Trakl na svého soupeře Jandla s neskrývaným pohrdáním. Kam se hrabeš, chudáčku? Nedalo mu to. Počínal si už jako vyšší, chorobně bledá hrbáčova tvářička na něho hleděla s bolestným úžasem.

O týden později byl ve schůzi představenstva spořitelny jmenován pokladník Kulich náměstkem ředitele, Šoupa pokladníkem a Trakl účetním. Vyměňovaly se stoly jako v dětské hře na škatule. Od protějšího stolu k honosnějšímu. Vyměňovaly se také služební funkce. Trakl převzal od Šoupy hypotekární zápůjčky a na vkladních knížkách zůstal zatím Jandl sám – na tak dlouho, dokud se mezi honorací nenajde nějaký vhodný protekční synek na místo praktikanta.

Večer byl Alois Trakl, účetní, v strýcově rodině děkovat. Radní se blahovolně usmíval, jako by podobná úsluha pro něho byla jen hračkou. „Víš co? Poděkuj raději tamhle tetě. Ta tě vychovala jako svého. Nebýt toho, že se tě po smrti tvé matky ujala…,“ a naladil melancholickou tvář. Kdykoli se v rozhovoru dotkl nebožky sestry, považoval za slušné projevit mírný zármutek. „Tak a teď se seber, půjdeme spolu do hospody.“

Stalo se poprvé, že pekař synovce vyzval, aby šel s ním. Sedával každý večer při sklenici piva u Sektora na podloubí v kroužku známých řemeslníků a zasloužilých obchodníků. Kouřily se tam dýmky, hledělo se do stropu, jen občas, zřídka kdy, se řeklo nějaké to rozšafné slovo o politice, o denních událostech v městečku a ve světě. Jako každá uzavřená společnost měli svůj stůl, ke kterému se žádný vetřelec neodvážil přisednout.

Alois Trakl vstoupil do klenuté místnosti, v níž to čpělo tabákovým dýmem, s uctivě obnaženou hlavou. Pekař ho před sebou postrkoval jako stvořitel své dílo. Šest párů očí hledělo zkoumavě a přísně na novopečeného účetního.

„Vzal jsem ho s sebou,“ vysvětloval Trakl, „musí svůj postup nějak oslavit. Nepůjde přece za nějakými mladými blázny. Když už má občas sedat v hospodě, ať sedá mezi rozumnými a vzdělanými lidmi.“

Hlavy s uznáním přikývly. Sám pan Adolfek, Sektorův vrchní, přistrčil Traklovi mladšímu židli. Usedl u samého okna pod sádrovou bystou trocnovského hrdiny. Z červenobílého hedvábného papíru, který zdobil její podstavec, spadlo mu na hlavu trochu prachu. Zvedli půllitry na jeho počest. Obrovský, astmatický překupník Hejna se zelenou vestou a kančím zubem na tlustém stříbrném řetízku ho povzbudivě udeřil do zad, až mu cvakly zuby. Opravdové pasování na rytíře.

Tak se stal účetní Trakl z nadějného mládence usedlým jilemnickým občanem.

</section>

<section>

Kdyby byla Štěpka psala kroniku svého života, docela jistě by byla vyznačila rok 1901 jako šťastný, snad ze všech dosavadních za nejšťastnější. Je až ku podivu, jak se jí karta obrátila! Ze zklamané ženy, rmoutící se nad svým osudem, se stala hospodyní, cele zaujatou svou prací na statku. V usilovném snažení a starostech našla náhradu za všechny ztracené iluze o manželství, dovedla při nich zapomenout i na svou největší bolest, na děťátko, které, jak se zdálo, se nikdy nemělo narodit.

Jan dostál slovu a ujal se jejího hospodářství, ne-li právě ochotně, tedy aspoň poctivě. Zprvu byl ještě podezíravý, po selsku se ustavičně bál, kdy bude zaskočen, kdy se ze Štěpčina odvážného plánu vyklube čertovo kopýtko. Domníval se asi, že se Pavel, jakmile pochopí, že se s ním už nepočítá, jakmile sezná, že bratr přebírá jeho práva i jeho odpovědnost, dopálí a vystrnadí ho z jeho přednostního postavení na Vejrychovsku.

Bál se docela zbytečně. Hejtman hleděl na ženinu píli s opovržením a jen se poškleboval jejímu spolku s Janem. Byl příliš líný a příliš zkažený, aby z toho, že je tak přehlížen, vyvodil nějaké důsledky. Každého muže na jeho místě by byl ženin příklad pohnul k práci, Pavel Malina byl však z jiného těsta. Chytře vystihl, že je zbaven i poslední povinnosti o něco se starat, že je zbaven i trapného úkolu, aby svou ženu bavil. Našla si zábavu sama, bez něho. Tím líp! Shledal, že jeho volných chvil nečekaně přibylo. Uměl si již najít způsob, jak jich zužitkovat.

Přesto, že už dávno nejezdil k lékaři – marnost toho počínání byla Štěpce zřejmá i bez vysvětlování – kočár i koně byli nyní hlavně jen k jeho volnému použití. Štěpka zamhouřila obě oči, nechala ho, ať si dělá, co chce. Jako by si jeho odpoutání – konečné a úplné odpoutání – ani neuvědomovala. Nechť si jen hraje na pána, ten dobře oblečený bídák, nechť si drží opratě ve svých kostnatých, od cigaret zežloutlých prstech a jezdí si, kam mu libo, kam ho čerti nesou! Aspoň se na něho nemusí dívat. Nepřekáží jí v práci se svým cynickým úšklebkem a nezdržuje ji svými nestoudnými řečmi, pronášenými prkenným jazykem, nestraší ji svou holou, vyzáblou lebkou, věrným obrazem své zchátralosti. Tady není místa pro lenochy!

V sešlapaných střevících a v starých, dávno z módy vyšlých šatech běhala Štěpka po polích, posunkovala, hulákala, rozhazovala zrní drůbeži, lezla do chlévů, poroučela v kuchyni, zanášela záznamy do kalendáře ženskou, energickou rukou. Jak se vedle ní tratil její jako louč hubený správce a poradce Jan Malina! Jak byl vedle ní tichý a nenápadný, vyhaslý vedle její bojovnosti, usoužený vedle její jarosti! Och, Štěpka zas jednou žila, pořádně žila!

Na městečko jako by nadobro zapomněla. Ukázala se tam sotva jednou za týden, a to ještě jen v chvatu, měla spoustu obstarávání a kupování, posadila se na půl židle u matky, objala otce, pokropila se v předsíni kostela svěcenou vodou a už zas uháněla na Vejrychovsko, až se jí za sukněmi prášilo. Zapomněla na městečko, jako by se tam byla nenarodila, jako by byla své důstojné spoluobčany po celá léta nepohoršovala nemožnými šaty a klobouky, jako by nebyla rušila jejich počestný klid svými výstředními nápady. Co se naběhala po panském korze, vyhlížejíc ženichy, kteří nepřicházeli! Co se nakroutila ústy mezi upjatými přítelkyněmi, co se natropila všemožného pohoršení, a teď jako by toho všeho nikdy nebylo. Zato městečko nezapomnělo na ni. Scházela jim, kde honem najít druhou takovou bláznivou osobu, kterou by bylo lze pomlouvat a odsuzovat?

Jak byla směšná! Či snad nebylo nanejvýš komické vidět tu nadutou pávici, která dřív kdekoho přezírala, jak se lopotí se senem v slunečním žáru? Nebo když k ní na dvůr přišla nějaká její bývalá známá a ona jí podala ruku, zamazanou od hlíny? Na zdvořilé dotazy té dámy sotva odpovídala, všechnu svou pozornost věnovala děvečce, která u pumpy drhla másnici. Jen tam jděte a podívejte se na ni, takhle skončila ta honorace! Netvrdily jsme, že se mezi nás nehodí? A kdo měl pravdu? Byly jsme prozíravé, správně jsme ji odhadly.

Kde jsou Štěpčiny slavné divadelní úspěchy, její princezny, její naivky, její rekyně a intrikánky? Štěpka neměla teď ani trochu pokdy pro ochotníky. Jednoho dne ji navštívili s úlohou, ale to jen proto, aby se popásli na jejích rozpacích.

„Nemyslíte, milostpaní, že je už na čase, abyste si s námi zas někdy zahrála? V zimě jsme vás nechtěli vyrušovat z líbánek.“

Ale kdepak, Štěpka – a rozpaky! Plácla se do stehna a chechtala se jako chlap, vzala od nich ten úhledný sešit svou umatlanou rukou, ale pak jim jej zase vrátila a řekla, že teď nemá ani pomyšlení na takové hlouposti. Až později, páni, až zas někdy později! A utekla od nich za zaběhlým pašíkem, hnala ho před sebou a na milé mládence zapomněla. Odcházeli uraženi, odcházeli potěšeni. Nu, Štěpka opravdu pustila divadlo z hlavy. Chodí do školy k Janovi, k Janu sedlákovi.

Hořela opravdovostí, tahle nová Štěpka, která se dovedla tak pěkně rozkročit na své zemi. Nepřetvařovala se, nechtěla jen představovat takovou majestátní figuru, opravdu jí byla. Docela pěkně jí to slušelo jako selce, mnohem líp, než to kdy slušívalo maloměstské slečně. Že to bylo až pohoršlivě, jaké nosila šeredné záplatované šaty a děravé křápy? Och, takové věci je škoda zahodit, raději je donosit. Byla dobrosrdečná, pro čeleď měla porozumění, neskrblila jako Jan Malina, byla ochotna popovídat si s kdekým, poslouchala cizí bědy bez zvědavosti, poslouchala je proto, aby pomohla. Dovedla radit a dovedla se zastat.

Běda muži opilci, který týral svou ženu a dostal se jí do spárů! Běda ženě běhně, která chodila po tancovačkách a zanedbávala svou rodinu! Štěpka byla jako pánbůh, chtěla do všeho zasahovat, všechno řídit a opravovat. Chtěla být všudypřítomná a nejvýš spravedlivá. Nu, často se jí to zle vymstilo, ne vždy se s dobrou potázala, nadělala si přátel, ale ještě víc nepřátel, sklidila víc nadávek než díků – ale co na tom, myslila to dobře, i když se mýlila. Překypovala silou a rozhodností. Práce a starosti – to všechno jí nestačilo. Byla by chtěla vládnout zemi i nebi, do všeho se míchat, ze všeho brát svůj díl.

Na statku je práce věčná, kdo chce, může si jí nabrat podle chuti. Štěpka si nabrala pořádnou mužskou dávku. Šla z jednoho do druhého, dřela do únavy, do úplného tělesného vyčerpání. Svědčilo jí to. Osmahla, paže dostaly svaly, ústa pevný, tvrdý rys. Ustavičný pohyb na čerstvém vzduchu ji otužoval. Ošlehána větry a naplněna všemi vůněmi země sama voněla a šířila kolem sebe svěží van, dobře spala a s chutí jedla. Práce byla výborným lékem pro její manželskou melancholii. Bylo jí mnohem, mnohem lépe než jejímu muži, na kterého teď sedaly častěji a častěji chmurné myšlenky. Měl jakési vlastní tajné trápení, s kterým se nesvěřoval a které dosud Štěpka v návalu pilných dní neobjevila.

Když ze země vyrazilo první obilí, Štěpka byla jako pominutá štěstím. Hle, již roste, již se má k světu, co zjara sama zasila! Když stála uprostřed pole v plném majestátu zrání, Štěpka jako by byla ještě vyrostla a napřímila se mateřstvím země. Chodila mohutná a velebná mezi klasy, div že nepohladila každý vous ječmene, nepřivoněla ke každému kvítku lnu. Jaká to krása, pole! Jaký to půvab skýtá očím i dechu jeteliště plné včel! Je dobré a pokojné dívat se na životodárný déšť, je v tom veliké napětí a strašná krása hledět nedůvěřivě na blížící se černé a žluté bouřkové mraky. Panenská Štěpka měla lůno prázdné a duté, ale její krávy rodily telátka, její vepříci se přisávali k štědrým strukům prasnic, její drobná dvorská havěť se křížila a rozplozovala před jejíma očima, Štěpka měla ze všeho podíl vůně a rozkoše, hrůzy i úžasu. Jak by se mohla cítit osamělá v tomto přepestrém a dobrotivém světě!

Nejpošetilejší z jejích nectností, chvástavost, ji neopustila. Lidská povaha se nemění ani ranami osudu, ani nápory blaha. Svým nerozumným chvastounstvím způsobila, že se jí pošklebovali daleko víc než kdysi jejím vznešeným způsobům a selské hantýrce. Jen ať se smějí! Chtěj nechtěj se musila svěřovat se vším, čím překypovala. Musila mluvit o svých hovádkách, o svých slepicích a o svých polích. Ovšemže to městské lidi nemohlo zajímat. Ale mohly jejich zlomyslné klepy ji ještě dnes zajímat? V maloměstské společnosti se obyčejně mluví o rodinách a o dětech. Štěpka by byla také docela ráda mluvila o svých dětech, jenomže žádné neměla. Dámy se holedbaly svými zkušenostmi s muži. Mohla snad ona někomu vyprávět o hejtmanu Malinovi? Bylo to její vinou, že tyto ušlechtilé předměty rozhovoru nebyly pro ni? Ale nezasmušovala se. Tento plodný rok jí dal zapomenout na všechny bývalé strasti. Děťátko. Děťátko se nenarodí, ale jí bylo, jako by kdesi hluboko v útrobách země pro ni klíčila ještě nějaká zázračná naděje.

Potom však náhle nadešel podzim. Obilí bylo požato, odvezeno do stodol, brambory vybrány. Na strništích se rozkvílel vítr a rozdmychoval ohníčky pasáčků. Bože, jak bylo léto krátké a jak dlouhá zas bude zima! Co bude dělat celý ten čas s Pavlovou troskou před očima? Zavře se do svého pokoje a bude počítat výtěžek své píle, kout plány, těšit se na nové jaro. Bude se těšit a bude se učit. Koupila si bez ladu a skladu řadu hospodářských knih. Přelouská je. Než přijde jaro, bude učená. Čím vším překvapí Jana! Och, jsou teď dobrými kamarády se švagrem, mnohem lepšími, než kdy byli s mužem.

Mistr Kilián nebyl ani trochu nadšen Štěpčinou selskou vášní. Sedlák! Měla snad jeho dcera zapotřebí, aby se dřela jako nějaký chalupník, aby šetřila a smlouvala do krejcaru, handrkovala se s handlíři a řezníky, s překupníky a obchodníky? Měla snad zapotřebí, aby běhala po polích a po chlévech jako děvečka? Aby skákala po prknech stodoly a počítala mandele? Jeho dcera je městská dívka, která se provdala za vojenského pána. Copak je tomu člověku všechno jedno? Kilián byl vrcholně nespokojen Štěpčinou shovívavostí k muži. (Och, přece jen znal toho panáčka líp než ona!) Byl zle pohněván, že zatímco ona se lopotí, milostpán se prochází po lese a po oraništi se psem a s puškou přes rameno. Dokonce si jednou zetě podal a vykládal mu, co by měl své ženě dovolit a co ne, co se na její stav sluší a co nesluší. Hejtman se jen uchechtával, potahoval si navoskovaný knír, dobře se s tchánem pobavil.

Když s ní otec začal rozhovor o Pavlovi, Štěpka se náhle ztajila a hleděla, aby se raději mluvilo zas o něčem jiném. Nemohla-li mu povědět všechno od plic, dala mu aspoň najevo, že manžela drží hezky zkrátka a že on tu svou volnost má jen z její milosti. „Pro mne a za mne, ať si dělá, co chce. Stačím na všechno sama. A pokud jde o statek a o práci – tatínku, ty jsi přece také celý život pracoval a nebylo ti hanba!“

To bylo ovšem pravda, jenomže Kilián nepřidával zedníkům, nelezl po střechách, pracoval hlavou. Ano, hlavou! O té hlavě jí to řekl.

„Nu, však já také sama nekydám hnůj. Na většinu prací jen dohlížím. Špatný hospodář, který se nestará. Toho nakonec rozkradou. Dohlížím, jako ty jsi dohlížel na stavby. A jednou budu sama řídit osev i žně, hnojení a úhorování; spekulaci i prodej, jako ty jsi kupoval parcely a lámal si hlavu nad svými plány!“

Kiliánovi to tak zcela jednoduché a pochopitelné nebylo, ale co počít s tou svéhlavou Štěpkou, která si zamanula marnotratně se rozdávat, jako by byla spletena z provazů místo z nervů?

Zato bylo to všechno zcela pochopitelné Anně – v té měla teď Štěpka nejhorlivější zastánkyni.

Bylo vůbec s podivem, jak se stárnoucí a chátrající Anna změnila. Stala se poddajnou a měkkou. Místo Štěpko říkala dceři Štěpánko a o hospodářství a o polních pracích si dávala dlouze a široce vyprávět. Ubohá, okřávala při zprávě o každém vylíhlém kuřeti, žila tak znovu dávné dětství. Škoda jen, že Štěpka k ní přicházela tak zřídka kdy a tak nakrátko. Ale je to od ní hezké, že se o svůj statek tak poctivě stará. Vždyť jde o dvůr, o staré Vejrychovsko! A stařena pokyvovala hlavou a shledávala, že to vlastně v rodině ještě dosti šťastně dopadlo. Hejtman není ovšem tím mužem, jakým by měl být, ale my, děvčata z venkova, tak zcela nespoléháme na velectěného pana manžela. Není všechno jen on, je tu také ještě něco jiného. Nejsme líné, zhýčkané, nepášeme sebevraždy, když se nám zrovna něco nevydaří, když přijde zklamání. Máme zemi pro sebe a pro své děti, máme budoucnost, která je spolehlivá a jasná. Člověk nemůže mít všechno. Jedno získá a druhé ztratí. Štěpka získala to nejlepší ze všech lidských věcí.

</section>

<section>

## _18_

Štěpka byla po celou hospodářskou sezónu příliš zaujata svou prací. Ani nepozorovala, že se s jejím vládcem a velitelem děje něco nedobrého. Teprve když poslední strniště bylo zoráno, poslední ozimy zasety a zválcovány, když v hustých, mokrých vločkách napadl první sníh a nastaly předlouhé zimní večery s praskáním ohně v kachlových kamnech se žlutou září petrolejové lampy, povšimla si, jak nápadně hejtman sešel a jak neuvěřitelně zestárnul.

Proboha, vždyť mu ještě není ani sedmatřicet let. Krmí se vydatně, žije si pohodlně, ale jak je vyschlý, s jakými obtížemi vstává! Opírá se o lenoch židle, bezradně a zmučeně se kolem sebe dívá, pak teprve se pomaloučku rozchází. Má snad nějaké bolesti v nohou, které před ní z mužské hrdosti zatajuje?

Už ho přestala bavit i hospoda, kumpáni, karty, chodil k Semjánovi stále řidčeji. Jistě ne proto, že by se chtěl stát lepším člověkem. Spíš to mělo souvislost s jeho svízelnou chůzí. Styděl se ukazovat. Trávívali teď dny i večery většinou spolu. Pavel byl však velmi špatný, mrzutý, nepříjemný společník.

Seděli proti sobě, hejtman zarputile kouřil, mračil se, Štěpka měla v klíně ruční práci a před očima odbornou knihu. Chtěl hodit do kamen nedopalek viržina, zvedl se, ale opět si sedl, jako by ho ten pohyb nadobro vyčerpal, jako by si musil ještě chvíli odpočinout.

„Tobě něco schází,“ vyhrkla, „něco tě bolí! Řekni, co tě bolí?“ Neměla ovšem zvláštní důvody k mateřské péči o něj, byla to však pořád ta činorodá Štěpka, která nedovedla opominout žádnou příležitost se uplatnit. Byla vždy ochotna odpustit, prokázat milosrdenství.

„To nic není. Nic mě nebolí. Jsem jen poněkud unaven,“ odpověděl nevlídně. Zřejmě netoužil po rozhovoru.

„To je z toho plahočení s puškou v mokru a v plískanicích, nastydl ses. Něčím bych ti mazala nohy, kdybys chtěl, kdybys myslil, že ti to uleví. Jsi na sebe hrozně neopatrný.“

„Ha – nastuzení!“ řekl s kyselým úšklebkem. „To není nastuzení.“

„Není-li to nastuzení, co to tedy je?“ podivila se Štěpka. Nebyla z těch, které se dají snadno odbýt.

Dopálil se a odplížil se na pohovku. Tam seděl a svítil očima jako raněný kocour. Přímo ji těma zlýma očima probodával. Nechápala, proč se na ni tak nenávistně dívá. Přece ho ničím neurazila!

„Jsi podivín,“ řekla lhostejně. „Ráda bych ti pomohla, a ty se durdíš.“

„Hlouposti,“ utrhl se, „mně nemůžeš pomoci!“

„Nemohu-li ti pomoci já, může doktor. Radím ti upřímně, jdi s tím k doktorovi.“

Avšak slovo doktor nesměl hejtman od jisté doby ani slyšet, hned byl pln jedu.

„Co? Doktor? Kašlu na doktory. S doktory mi dej, prosím tě, jednou provždy pokoj!“ Zlobně škubl ústy, odplivoval, lámal si prsty, až mu v kloubech praskalo.

„Udělal bys líp, kdyby ses mi svěřil,“ pravila, už zase skloněna nad knihou. „Mám snad oči v hlavě, vidím, že s tebou není něco v pořádku.“ Připadalo jí to všechno záhadné, ale tolik zájmu o svého nepodařeného manžela přece neměla, aby z něho slova kopala. „Nechceš-li si nechat pomoci, nechtěj. Prosit tě nebudu.“

V neděli dopoledne pekla zajíce. Obracela ho na pekáči, zkoušela vidličkou, je-li už dost křehký. Děvečka Mařka krájela na stole nudle. Najednou klepání nože o prkénko utichlo. Štěpka se obrátila. Spatřila Mařku, jak se strnule dívá oknem. Něco ji tam náramně zaujalo.

Copak to tam ta holka má? Štěpka byla vždycky zvědavá. Zavřela troubu, otřela si ruce o zástěru a pokročila k oknu. Mařka už zas horlivě krájela nudle. Ječivým hlasem spustila srdcervoucí píseň, jako by chtěla naznačit, že to, co se venku děje, se jí vůbec netýká.

Na dvoře se leskly kalužiny roztálého sněhu, pes u boudy spokojeně ohlodával pohozenou kost. Podle plotu se šoural hejtman Malina v kamaších, v kožíšku, podšitém králičinou, s kloboukem nedbale posunutým do týla. Má snad namířeno do města? Vždyť bude za chvíli oběd, co mu to napadá? Avšak Pavel neměl v úmyslu jít do města. Přešel okolo vrat a táhl se dál k stájím, ruce za zády, hlavu sklopenu. U psí boudy se zastavil, pátravě se rozhlédl, aby se ubezpečil, že nikdo není nablízku, pak se zas pomalu vracel podle plotu. Teď teprve mu Štěpka viděla zřetelně do obličeje. Vyjadřoval jakousi soustředěnost. Čelo měl nakrabeno úsilím. Prováděl něco, co z neznámých příčin pokládal za hrozně důležité. Cosi zkoušel. Och, Štěpce se začínalo rozbřeskovat: hejtman se učil chodit! Kráčel zdánlivě loudavě, unavenou, vláčivou chůzí, ale nohám se jaksi chtělo křepčit. Zápasil se svýma neposlušnýma nohama, snažil se je přinutit ke kázni. Oči vyvaleny napětím, zuby vyceněny. Ten člověk zřejmě trpěl! Štěpka už věděla, nač se prve Mařka tak upřeně dívala.

Šla zamyšlena po své práci. Zajíce bylo třeba obrátit. Mlčela. Ta zvláštní podívaná jí nešla z hlavy. V duchu utvářela opatrné otázky, zkoumala jejich smysl, aby se snad nezdály podezřelé.

„Mařko,“ řekla po chvíli jakoby mimochodem, ale hlas byl dychtivý, rozechvěný, přece jen selhal, přece jen zradil. „Viďte, že teď pán špatně vypadá? Mám strach, jestli snad není nemocen.“

„On – on tak divně chodí!“ přiznávala se neochotně děvečka. Byla rudá jako kokeš, nevěděla, smí-li či nesmí říci, co si myslí. Podívala se po očku na Štěpku, pak si dodala odvahy. „Chodí, jako by dobře nemohl.“

„To je revma, Mařko!“ Štěpka tvrdila něco, čemu sama nevěřila. „Bolí ho to. Rád by to přemohl, ale nejde to. On je tuze svéhlavý.“

Mařka se napřímila. Byla jí dána příležitost, aby projevila svobodně svůj názor. Neodolala.

„Revma, milostpaní? Já bych myslila, že to není revma. Můj dědeček je měl, nohy ho hrozně bolely a kulhal, ale jen když to na něho přišlo. Pak nemohl spát a celé noci nadával. Milostpán to má už dlouho a nezdá se, že by ho to bolelo. Hádala bych, že to je spíš něco od míchy.“

Štěpka dřepla na židli, zatajil se jí dech. Mařce škublo ústy něco podobného úsměvu. Byla hrdá na účinek svých slov.

„Něco takového, jako měl nebožtík Machoň.“

Mícha! Nebožtík! Ale to přece není možné! Tenhle Machoň, sedlář, ano, pamatuje se na něj docela dobře.

Říkali mu skákaný Machoň, děti za ním běhaly, byl jim k smíchu. Nohy měl v kolenou jakoby uvolněné. Vždycky tuze pospíchal, to ony ho nutily utíkat, břitce švihaly do vzduchu. Nějaký čas ho nebylo vidět, pak umřel na souchotiny. Může tomu být asi tak dva roky. Souchotiny? Pavel je tak vyzáblý, prožloutlý, což jestli má také souchotiny? Mnoho kouří. Souchotiny, to by bylo zlé. Ale on přece nekašle!

„Myslíte, jako ten Machoň, souchotinář?“ zeptala se stísněně, protože mlčení bylo příliš výmluvné.

„Ale on přece neměl souchotiny, milostpaní,“ poučovala ji ochotně Mařka, „on měl vysychání míchy! Docela jistě vysychání míchy, doktor Blodek to řekl jeho ženě. Machoňová je tak trochu má teta, všecko mi vypravovala. Když umřel, tuze nad rakví naříkala, není také divu, zůstala na světě sama. Blodek se rozhněval, povídal jí, co vyvádíte takové kusy, ženská, máte být z čeho živa, a buďte ráda, že od něho nemáte děti. Tak to řekl. Víte, Machoňová podědila po nebožtíkovi domek v Dolení ulici, nevede se jí zle, řemeslo provozuje dál s tovaryšem.“

Buďte ráda, že od něho nemáte děti. To Štěpce, bůhvíproč, utkvělo. Nejspíš jí tím chtěl naznačit, že má aspoň o starost míň. Také to však mohlo znamenat něco jiného. Ale co? Měla by se na to někoho zeptat. Otce? Rychle ten nápad zamítla, dokonce se trochu zarděla. Představila si vypoulené, vyčítavé oči, otcovo zklamání nebo snad i hněv – ne, to nechtěla. A zeptat se přímo Blodka? Blodek byl však starý, vrčivý pán, ne vždy sdílný. Také se přespříliš dobře znal s Kiliánem. Doktor Hilmar? Ne, Hilmara se Štěpka také nezeptá, pokusí se to vytáhnout z Matyldy Hilmarové. Ano, to udělá, ale musí si dát záležet, aby otázka vypadala docela nenápadně. Nu, uvidíme, uvidíme, teď na to nebudu myslit. A přitom jí samé bylo s podivem, že se tak zahloubala nad výroky nezkušené a hloupé služky. Co ta může vědět? Taková děvčata jsou hned hotova s úsudkem. Myslí si, že všechny nemoci, které se trochu podobají, jsou stejné. Bah, stojí to vůbec za to? Zřejmě to však stálo za to. Machoň jí nešel z hlavy.

„Jestlipak máte namočené prádlo? Zítra přece pereme!“ řekla ostře. Znamenalo to ukončení debaty. Také trochu nespokojenost. Býváme obyčejně nespokojeni s těmi, kdo nám napovědí nepříjemnou pravdu.

Děvče beze slova odešlo do kouta kuchyně a sklonilo se nad prádelním košem. V síni se ozvaly nejisté, tápavé kroky. Hejtman, jak by ne! Vejde do kuchyně? Ne, šel jenom kolem a začal obtížně stoupat po schodech. Štěpce spadl kámen ze srdce. Z nezjistitelných příčin teď netoužila po Pavlově společnosti. Raději chtěla být sama. Proč? Sama nevěděla. Nahoře se otevřely dveře a s bouchnutím zapadly. Jak se ten člověk teď straní lidí! Je raději sám. Sám se svým tajným soužením. Trápí se. Je ustavičně ponořen do sebe. Ví vůbec, co mu vlastně je? Vypadá to, jako by věděl. Věří v zlepšení? Nebo tuší, že se to nikdy nezlepší? Dojista je to vážné. Má snad děvečka Mařka přece jen pravdu?

Na plotně zasyčelo a Štěpka přiskočila, aby odkryla pokličku hrnce, v němž klokotaly a vířily nudle. Pak otevřela dvířka sporáku a lopatkou oheň malounko přidusila. Co je to za nemoc, takové vysychání míchy? Z čeho se to asi dostane?

</section>

<section>

## _19_

Štěpka stála s paní doktorovou Hilmarovou na radničním podloubí. Tak znenadání jí ta ženská padla do rukou. Obdivovala se Helence, jak vyrostla, jaká z ní je už slečna. Ta bude po mamince, hezká po mamince!

„A jak vám se daří, paní Malinová? Od té doby, co jste se vrhla na hospodářství, vás není ani vidět. Tuze krásné, opravdu, úctyhodné, to my v městě… a copak dělají páni rodiče?“ Zdvořilost za zdvořilost.

Jen na to Štěpka čekala. „Tatínek, copak ten, chválabohu, ale maminka, chudák, pořád leží, pořád to je stejné. Celá záda ji už bolí od ležení. To bych také ráda věděla, co to vlastně má. Nikdo nám ještě její nemoc nevysvětlil. Nohy má úplně bezvládné. Jako by je měla mrtvé. Tak mi napadlo – co je to vlastně takové vysychání míchy?“ Řekla to naoko lhostejně, ale hlas se jí trochu zachvíval. To mohlo být také dojetím. Jen když to bylo venku.

Paní Hilmarová nezjistila nic podezřelého. Bylo to opravdu dobře políčeno. Také však nic neobjasnila. „Má milá,“ pravila s vlídným úsměvem, „tomu já nerozumím. Opravdu, nevím, nemám ani ponětí, můj muž se mnou nikdy nemluví o svých pacientech. Snad by bylo nejmoudřejší, abyste se zeptala jeho?“

Nu. Štěpka není konečně tak dalece zvědavá. Co platno, známe-li jméno choroby, když stejně nemůžeme pomoci? Zeptala se jen tak mimochodem, ať jí paní doktorová promine. Chápe, že nemůže mít manželovy vědomosti v hlavě, ženy mají jinou práci a jiné starosti, ach, ovšem. Děti – a zas tu byla ona konvenční a bezvýznamná rozmluva. Rozloučily se a paní Hilmarová odcupitala. Štěpka zamířila k domku u školy.

Škoda, nepovedlo se. Na Hilmara s tou věcí ovšem nepůjde. Vždycky se tak pátravě na člověka dívá, je náramně upjatý a třeba by jí ještě něco jízlivého řekl, vždyť maminku stejně neléčí, chodí k ní doktor Blodek. Raději se už nebude nikoho na hejtmanovu nemoc ptát. Lidé už beztoho ledacos vědí. Vědí toho až příliš mnoho. Čeleď není zvyklá mlčet a taková senzace, jako je Pavlovo náhlé a očividné chátrání, se brzy roznese. Kdo ví, jaké pomluvy už po městečku kolují. Ne, nebude je ještě víc rozdmýchávat svými všetečnými dotazy. Zůstane nevědomá, jakáž pomoc. Však ono se to snad přece časem objasní.

Hejtmanu Malinovi nebylo o nic lépe, ale také se nezdálo, že by mu bylo hůř. Nemoc, která se nehorší, může být na dobré cestě. Nemoc, která trvá a nelepší se – tak trochu se na ni zvykne. Minul únor, blížilo se jaro. Jaro, období nové práce, nového činného života, na který se Štěpka těšila po celou zimu. Možná, že je Pavlova nemoc jen nemocí zimní. Vysvitne slunce – a co všechno slunce nevyléčí?

Zatím si ještě Štěpka nemohla stěžovat, dosud jí nedošlo k sluchu, že by se o Pavlově nemoci mluvilo. Ani Jan si jí ještě nepovšiml. Jen děvečka Mařka, ovšem, ale ta má vůbec příliš slídivé oči. Všechno jimi prokoukne a všechno si jimi přisvojí. Nepříjemná holka, ta Mařka. Nebylo by dobře dát ji pryč? Ne, pryč ji nedá, ještě by se jí mstila, pak by teprve mohly vzniknout pěkné klepy. Ostatně, je možné, že už na nedělní rozhovor zapomněla. To by bylo vlastně ze všeho nejlepší – zapomenout na to.

Štěpka se však mýlila, když se domnívala, že Jan nic neví, že se ve statku o hejtmanově nemoci nemluví. Přesvědčila se o tom na jedné z prvních cest na pole. Vlahý vánek sladce voněl táním. Jan vzal do ruky hrudku hlíny a zkoumavě ji drtil, chtěl vědět, jak je asi ještě země promrzlá.

„Nu, a co dělá Pavel?“ zeptal se znenadání. „Měl v zimě něco s nohama. Je na tom už lépe?“

Teď zas Štěpce nebylo do sdílnosti. Otázka ji vyvedla z klidu, do kterého se tak násilně ukolébala. „Ano, měl něco, ale on je tak tajný, k ničemu se nikdy nepřizná. Posílala jsem ho k lékaři, ale odmítl. Snad to nic není.“ A dívala se jinam, obličej jí zrudl nevolí a zklamáním. Tedy přece! Kdyby tak viděla do švagrova nitra! Jistě by se byl nezeptal, kdyby tu věc bral na lehkou váhu.

Avšak je jaro, vytoužené jaro, nejsme tu proto, abychom uvažovali o nemocech a nemocných, zvlášť když jsme sami zdrávi, když se nám tak bláznivě chce žít a být šťasten. Radost je silnější, odedávna je silnější než smutek a starosti. V jarním návalu práce není pokdy na chmurné myšlenky ani na přepjatou citlivost. A kdo si zdraví vlastní vinou zkazil, ten přece vůbec nestojí za litování.

Ovšem, bylo by něco jiného, kdyby se sám hlásil a žadonil o pomoc, kdyby chodil od doktora k doktorovi a žehral na svůj neblahý osud. Co by však člověka táhlo k takovému protivnému samotáři, který má na soucitnou otázku jen ironický úšklebek nebo hrubé slovo? Hejtman byl den ode dne nesnesitelnější. Schválnosti a zlomyslnosti se staly jeho jedinou denní zábavou. Jeho mozek se snad zabýval jen úvahami, jak by koho sužoval a otravoval.

Když neměl nablízku Štěpku, dráždil a popichoval čeleď. Jak ten dovedl týrat! Mařka si teď často pobrečela. „Ach, ten milostpán mě pronásleduje, je takový popudlivý! Nic mu dobře neudělám.“ Boty nebyly nikdy dost čistě vycíděny. Límce neměl nikdy vyžehleny do patřičného lesku. Ale hlavně ty boty. Po nejpilnější práci v domácnosti a na dvoře se zaměstnávat s jeho zablácenými botami! Když je měl nejčistší, vyštrachal se do polí, chodil největším bahnem a pak s nimi přišel do pokoje a pošlapal celou umytou podlahu. Jeho rozmary byly nevyzpytatelné. Byl-li obzvlášť vtipný, zamazal boty třeba čtyřikrát, pětkrát za den. Toho ustavičného a marného cídění a drhnutí! Buď byl tak roztěkaný a hledal po mezích a po cestách své zatoulané myšlenky, nebo byl tak neuvěřitelně zlý. Dělalo mu náramnou radost cpát se do popředí se svou žalostnou, k ničemu nepotřebnou osobou právě ve chvíli, když lidé měli dost své vlastní roboty.

Štěpka věděla, že má děvečka pravdu, šlo však jen o Mařku, která všemu přespříliš dobře rozuměla. Trp si, já také trpím. Štěpku hejtman také jen proháněl a sekýroval. Ponejvíce s jídlem. Nic mu nebylo dost chutné, polévka se mu nezdála osolená, maso nebylo dostatečně uvařené. Čím víc se držel doma, tím horší byly jeho nálady. Už také roztřískal několik talířů. Nu ovšem, s takovou si na Štěpku nepřišel, nebyla taková putička, aby sebrala střepy a plakala. Spustila povyk jaksepatří, pořádné hromobití. On se jen chechtal. To právě chtěl, důkladně ji dopálit. Usmířilo ho vždycky, když se doopravdy zlobila. Zřejmě vyváděl ty své kousky z nudy, nikoli ze skutečného rozhorlení.

Bylo to hloupé a smutné, mít doma takového protivného tyrana, zvlášť teď, když nebylo pokdy se s ním obírat. Dovedl člověku zkazit každou radost. Štěpce bylo teď na jaře do zpěvu a do veselí. Jen pohled na manžela ji zbavoval dobré nálady, v jeho společnosti jí píseň na rtech umrzla. Fuj, takový šeredný čert! A ta jeho pavoučí chůze – cosi ho Štěpce činilo odpornějším než dřív. Ona plná života, a vedle ní takový neduživec. Štítila se ho. Ta jeho nemoc má jistě nějakou divnou příčinu. Štěpka o tom nepochybovala, ač teď, na jaře, o tom nijak zvlášť hluboce nepřemýšlela.

Hejtman byl teď po celé dny odkázán jen na sebe. Když neměl chuť a odvahu vyjít ven, seděl pěkně doma. To domácí vězení si ovšem ukládal sám. Co dělal? Sežíral se a pěstoval si své špatné nálady. Bavil se ohavně v té své samovazbě. Jeho největším potěšením bylo někoho mučit. Když kolem sebe neměl lidi, hledal si oběť mezi němou tváří. Nejblíže mu byl pes. Chudák pes!

Usmyslil si, že ho naučí chodit po zadních nohou. Hloupý, nesmyslný nápad, mohlo by se snad myslit, že jen chvilkový, ale kdepak! Rejdil po dvorku se svými chvějivými, podklesávajícími koleny, pískal, řval, práskal karabáčem – nu, nešťastné zvíře! Bylo až dojemné dívat se, jak se pes poctivě snaží a jak je zahanben, že svému pánu nemůže vyhovět.

Když se k takovým produkcím naskytla Štěpka, bývaly křiklavé vády. Štěpka nesnášela podobné surové drezúry, zvlášť když nebylo vyhlídek, že by mohly mít nějaký úspěch. A jak vůbec na ten bláznivý nápad přišel? Copak chce jít s tím zvířetem k cirkusu?

„K cirkusu? To tedy ne. Učím psa tomu, co už sám dobře neumím.“ Asi že se mu ten cynický vtip hrozně líbil, protože se mu dlouho smál, ještě potom se mu smál, když už byl zase sám. Nu, aspoň ho to přivedlo do dobré míry.

S blížícím se létem začal provozovat nový sport; vyjížďky do okolí. V kočáře na něm nikdo neviděl, že by mu něco scházelo, to bylo asi to celé. Mimo jeho strašlivou vychrtlost, propadlé tváře a jejich popelavou barvu. Ale jaké na něho bylo trapné podívání, když lezl na kozlík nebo když z něho sestupoval! Opravdu smutné podívání. Musil zvednout nohy nezvykle vysoko, a nešlo to, můj ty bože, a pomoci si nedal! To bylo právě to nejhorší, nic ho nemohlo víc dopálit, než když někdo z přihlížejících milosrdných lidí dal najevo, že si povšiml jeho mrzáctví. Ale zato, když už držel otěže v rukou, to bylo práskání bičem, to byl trysk! Jakým právem tak zacházel se Štěpčinými koňmi? Kolikrát se vrátili celí zchvácení! Štěpka ovšem nemlčela. Hejtman byl však na své výkony náramně pyšný. Po návratu vypadal mnohem svěžeji, jeho pleť se dokonce malounko zardívala a také byl potom trochu snesitelnější. Bůh ví, co měly znamenat ty divoké jízdy! Možná, že to byl jen vzdor proti chorobě, možná, že to měla být náhrada za vlastní nepohyblivost, možná – možná, že si přál někde srazit hlavu, a když vyvázl z nebezpečí, které si sám nastrojil, jeho nitro, jeho zbabělé nitro se radovalo.

Ještě jeden rozkošný zvyk si hejtman přisvojil za dlouhých hodin svého osamění: začal k sobě mluvit. Ovšem, nedělal to každý den, jen občas, jen zřídkakdy. Štěpka ho slyšívala, jak si tam vedle za dveřmi pro sebe něco povídá, jak si nesrozumitelně pobručuje. Nejdřív ji to hrozně rozčililo. Se zatajeným dechem se sehnula ke klíčové dírce. Seděl na pohovce, žmolil v prstech cigaretu, mhouřil oči a chytrácky se uškleboval. Myslila si, že se skácí. Copak začíná bláznit? Nebo ví, že je pozorován, a má to být nějaký originální způsob strašení? Mráz jí běhal po zádech. Později si zvykla. Musila zvyknout horším věcem.

Čas od času, ať už z pouhé účasti nebo z přebytku dobré nálady, dovolila si Štěpka předložit muži otázku po zdraví. Se zlou se potázala. Odpovídal jí čím dál drastičtěji, čím dál hruběji a neslušněji. V nejrůznějších variacích ji častoval sprostými úslovími. Nakonec se to Štěpce znechutilo, být za svou dobrou vůli tak odbývána. Když jsi takový krobián, prosím, jak ti libo, dotírat se k tobě nebudu.

Krutý, nesnesitelný ubožák! A venku byly louky plné zvonků a kohoutků, na mokřinách kvetly zářivě žluté blatouchy, obilí se už zas zvedalo z brázd, nad krajem létali a prozpěvovali skřivani, obláčky putovaly oblohou jako bílé řiditelné vzducholodi, hovádka klidně přežvykovala v chlévě a dívala se na Štěpku moudrýma, pokojnýma očima. Můj ty bože, jak je život krásný! Nechtělo se myslit na zlého mrzáka, který seděl doma jako pavouk v temném koutě a vymýšlel si stále nové důvody k vádám a nové způsoby, jak někoho pokořit nebo zarmoutit.

</section>

<section>

## _20_

Svatá Anna, to byl pro Štěpku den pouti do městečka, k židli matky Kiliánové obložené peřinami, Štěpka bude lhát úsměvy i slovy plnými naděje a nemocná bude obojí odmítat vzdechy a malátným mávnutím ruky: „Milé dítě, to je už jistě můj poslední svátek, napřesrok tu nebudu.“ Bude nutno ji těšit, přesvědčovat, zoufale vymýšlet kdejaké komické příběhy, nepřetržitě mluvit o statku a o polích, jen aby nenastalo zrádné ticho, v němž by se srdce sevřelo zatajovanou bolestí a z očí vytryskly slzy.

„Zítra je maminčin svátek, půjdu do města. Nechceš snad jít se mnou?“ Štěpka se ptala muže spíš jen ze zdvořilosti. Nemohlo se říci, že by byla stála o jeho společnost při této intimní návštěvě.

„Svátek, gratulace,“ ušklíbl se mnohoznačně hejtman. „Gratulovat k svátku! Mnoho zdraví a dlouhá léta – a hubičku sem, hubičku tam – he? Myslíš, že opravdu dlouhá léta? A copak nám dobrého dají? Bude víno? Šunka nebo něco podobného? Slavnostní přesnídávka? Nu, to bych si dal říci. Ale pověz – bude?“ Nebylo možno zjistit, zda se jí posmívá či myslí-li to vážně.

„Na dobrém jídle ti snad nemusí tolik záležet. Najíš se dosyta doma. Jde o to, potěšit matku.“ Hleděla na něho pátravě s a obavami, nekaboní-li se a nechystá k sváru.

„Tedy potěšit.“ Hejtman se rozhodl, že dnes bude nezvykle roztomilý. „Mohu snad já někoho potěšit? To je velká čest, smět někoho potěšit. Kdo ví, jestli dovedu? Myslím, že ani nedovedu.“

„Nepůjde,“ řekla si s oddechem Štěpka. Tím líp, mohl by tam ztropit nějakou neplechu. Nepříjemnost o maminčině svátku! Proboha, jen to ne. Dobrá, tím by to tedy bylo vyřízeno.

Ale nebylo. Jaké bylo Štěpčino překvapení, když se ráno současně s ní hejtman strojil k odchodu!

„Copak ty opravdu chceš jít se mnou?“ zeptala se zklamaně.

„Já? Jak bych nešel? Bylo řečeno potěšit. Má úcta, stará paní, máme na kahánku, co? Račte přijmout ještě mnohá léta. Zdraví, ha, zdraví! Toť se ví, že jdu. Potěším. Řeknu – na shledanou v hrobě! Sejdeme se co nevidět. Tam si teprve pořádně porozprávíme. Na zemi jsme k tomu nikdy neměli čas. Krásné vyhlídky pro tetičku, nemyslíš?“

„Nech si své sprosté řeči, ano?“ rozkatila se Štěpka. Co jí to jen napadlo, že se mu včera vůbec zmínila! Teď se ho nezbaví. A bude-li tam něco podobného vykládat? On je toho schopen. To by bylo hrozné. To by bylo do nebe volající. Co teď?

Hejtman se dlouho a hlasitě řehonil.

„Ale uvaž,“ řekla opatrně Štěpka, „já půjdu pěšky. Předně jsem Hansovi nenařídila, aby zapřáhl, a pak – nu, mně se chce jít pěšky. Připadá mi to hloupé jet tam kočárem. Při takové příležitosti.“ Myslila si, že ho to odradí, ale opět se zmýlila.

„Nu což, půjdeme tedy pěšky. Procházka, hnáty rozejít – velkolepé! Ať vidí konečně ti blbci v městě pravý vojenský krok! Hu!“ Oči mu svítily. Byl neobyčejně vtipný, nezvykle živý. Byl snad opilý? Vždyť neměl, co by pil! Štěpka se na něho bezradně dívala. Co asi zamýšlí? Ach, jistěže něco chce. Ta výprava nebude zadarmo. Má něco za lubem. Rozhodl se, že půjde, a teď mu v tom již nikdo nezabrání. Bože, jen aby to špatně neskončilo!

„Pak mi ale musíš slíbit,“ vyhrazovala si, „že se u nás budeš chovat slušně. Slibuješ? Neprovedeš tam něco hrozného?“

Opět se rozchechtal. Potácel se na svých nepevných nohou, dokonce pozvedl hůl, bez níž teď už neudělal ani jediného kroku. „Mám ti snad jednu vrazit, ty nedůvěřivá osobo? Co si myslíš o starém oficíru? Oficír – to je kavalír. Já byl vždycky kavalír, rozumíš? Tetička bude mít radost.“

Tak tedy šli. Pěšinou k silnici a pak silničním prachem k můstku přes Jilemku, svorně do sebe zavěšeni. Zavěšeni! Štěpka ho táhla a on se o ni celou svou vahou opíral. Strašná cesta! Jak by byl mohl hejtman jít bez její opory? Zcela spolehl na její ochrannou paži. Klesl již tak hluboko, že se pranic neostýchal. Štěpka pevně svírala loktem jeho hubené, tuhé klepeto. Teď teprve viděla, co to vlastně je, ta jeho nemoc. Do klidného, jistého rytmu její chůze se přenášelo chorobné, neveselé staccato jeho poskoků. Jaký to šotek vězel v jeho bezvládných nohou? Pozorovala, jak se kolena samovolně zvedala, ale holeně visely na stehnech jako dřevěné tyčky. Prudký pohyb, a již zas letěly kamsi jinam, než si mozek přál. Mozek, který nedovedl poroučet svým vzbouřeným poddaným. Nevyzpytatelné nohy! Celé hejtmanovo tělo bylo rozutíkáno jejich ďábelskou neposlušností.

Kdyby Štěpka nebyla tak silná, byla by se svým průvodcem neslušně šněrovala silnici jako po nesmyslném a pokárání hodném flámu. Maně vzpomínala na své dávné bály, kdy s sebou vláčela z kouta do kouta neméně špatného tanečníka.

„Takhle jistě nedojdeme,“ děsila se, když cesta ubíhala tak neuvěřitelně pomalu. A opět: „Přece jen jsem ho měla odbýt, i když se na mne tak nečekaně přilepil.“ Avšak hejtman naprosto neměl špatnou náladu. Ještě dělal vtipy a hlučel cynickými řečmi jako prázdný sud.

„Nemůžeme se shodnout,“ šklebil se, povytahuje obočí. „To nic. Jde to docela pěkně kupředu. Ty hnáty! Kdyby tak dovedly mluvit! Ty by tě pobavily na téhle ušlechtilé a povzbuzující procházce! To nevíš, co by ti říkaly. Ha! Staří čerti v nich jsou zakleti. Staří čerti z mých mladých let. To je ta shnilá, kdysi nepokojná krev, korutanské milenky s černýma očima. Mädchen s odulým krkem, krasavice se zapudrovanou vyrážkou. Doufám, že nežárlíš? Pochybuji, že bys se mnou byla poznala něco, nač bys mohla žárlit. Leda snad na to, co jsi nikdy nepoznala. Ženská pomsta – haha! Ženské se mstí zase na ženských. Přišla jsi jim do rány, těm nebožkám. Na tobě si smlsly!“

Štěpka lapala jeho průhledné narážky, ale nebyla z nich moudrá. Neměla vlastně ani pokdy o nich důkladně uvažovat. Myslila jen na jediné: „Kdy dojdeme, a dojdeme tam vůbec?“ Kéž by již měla tu zlou cestu za sebou! Ale to je teprve jedna cesta, bude přece nutno se také vrátit. Pane bože! Dokonce cítila se svým společníkem cosi jako soustrast. Soustrast a malý kousek obdivu, že to s ní podstoupil. Ale proč to podstoupil? Snad v něm přece ještě dřímalo trochu dobroty – kdesi hodně hluboko.

Teď jsou však již v městě a všude kolem jsou lidská obydlí. Kořalečníci od Koníčků se za nimi zvědavě dívali a nahlas se šklebili. Kdyby se Štěpka obrátila, jistě by byla spatřila stát lidi uprostřed silnice. Ne, neudělá to, bylo by jí hanba. Rovně dopředu, ustavičně dopředu tou potupnou ulicí posměšných a užaslých očí. To nejhorší teprve přijde. Křižovatka u pošty, náměstí. Teď teprve vyjde najevo celá bída jejího manželství! Podívejte se, lidičky, jak se ten hejtman Malina potácí! Štěpka Kiliánová se provdala za ubohého mrzáka!

Kdosi pozdravil, Štěpka důstojně odpověděla, hejtman neustával žvanit. Hulákal, aby ho všichni lidé slyšeli. Jistěže přehlušoval svůj vlastní stud. Má-li totiž vůbec nějaký stud. Jak se kdysi Štěpka chlubila tím vojákem, kterého ulovila! Tohle má být patrně její slavnostní pochod. Poražena, zkrušena ve své pýše. Ano, bývala pyšná. Hejtman mluví a mluví, ale Štěpka ho už neposlouchá. Ten výlet si udělal beztoho jen proto, aby ji pokořil. Nebo snad, aby měl tohle představení také jednou za sebou a aby při něm nebyl sám? Co to bylo jiného než žalostná provokace? Nebo kajícné přiznání? Ne, ne, toho byl hejtman dalek. Jemu po čertech málo záleží na tom, co si o něm kdo myslí.

Potkali několik známých paniček, mezi nimi mladou paní Gromanovou. Tu také? I ten kalich musila Štěpka vypít. Nu, vem to nešť, jí to je už také docela jedno. Prostředkem náměstí kráčel vážně Synáček, pravý obr s mohutnou hřívou vlasů. Nakrátko se Štěpčino srdce sevřelo strašnou lítostí nad sebou samou. Synáček zvedl klobouk, trochu zaváhal, bylo na něm znát, že pokládá za svou povinnost potřást jim rukama a pohovořit. Jak by ne, bývalý svatební svědek! Jeho zorničky se rozšířily překvapením. Něco asi věděl, ale takhle si to přece nepředstavoval. Dokonce se jeho široký, blahobytný obličej poněkud zarděl. Ještě jednou zamával kloboukem, již méně bujaře – a šel dál. Možná, že byl tak šetrný, spíš však ho přemohl odpor.

Tak se Štěpčina cesta do města na matčin svátek proměnila v cestu křížovou. Bezděčně ukázala celému městečku manžela, jaký teď byl. Vytouženého, vymodleného manžela. Byla to kajícná cesta. Kdysi zpupná Štěpka šla špalírem zlomyslných bližních a její oči pravily: „Jsem zdrcena. Život se mi nepodařil. Jsem potrestána za svou chlubivost. Pamatujete, jaká jsem bývala živá a nezdolná, jak jsem bývala nezpůsobná a jak jsem urážela váš vkus? Pamatujete, jak jsem se nad vámi vypínala a jak jsem hlaholila? Teď jsem pokorná a tichá. Po svém boku vleču cosi nepodobného člověku. Zlý oheň tomu sálá z očí, skřehotá to, poskakuje, je to však ztracené a nekonečně ubohé. A také já jsem ubohá a ztracená.“ Městečko hltalo ta nevyslovená přiznání. Rozumělo dobře. Zažívalo svůj zasloužený triumf.

Od toho dne hejtman Malina podědil přízvisko nebožtíka Machoně a stal se _skákavým_ hejtmanem.

Zatímco Štěpka na prahu nízkých dveří domku u školy sahala chvějící se rukou po rukojeti zvonku, vběhla udýchaná paní Hilmarová do ordinační místnosti svého muže. Ani neodložila klobouk a slunečník, prudce usedla na kraj židle naproti doktorovi, který šlapal kolo zubařského přístroje a brousil umělý chrup. Naštěstí tam byl sám, kdyby tam však byl měl pacienta, také by se asi neostýchala. Spustila:

„Jdu rovnou z náměstí. Viděla jsem tu Malinovou s mužem. Jak ten chodí! To je hrozné. Hrozné! Prosím tě, co tomu člověku vlastně je?“

Doktor se na ni podíval zpod brýlí svýma krátkozrakýma očima a samolibě se usmál. „Ach ten! To je – tabes. Myslím aspoň, že je to tabes. Musil bych se hrozně mýlit, kdyby to nebyl.“

„A co je to za nemoc? Od čeho to má?“

Doktor ustal v práci, položil chrup na okenní rám, kolo se přestalo točit. Otřel si ruce o bílý pracovní plášť a sňal s nosu brýle. V jeho očích zajiskřil poťouchlý smích rozumného, zachovalého člověka.

„To je, děvuško, nemoc náramně zlá. Delikátní nemoc. Může se říci – nemoc z lásky. Chudák, měl asi někdy lues, a to hodně časně. Syfilis, víš? Nyní přichází pokračování. Lues je totiž nemoc na pokračování.“

„Ach,“ povzdychla si paní Matylda a cudně se zapýřila. V duchu si umiňovala, že se napříště vyhne širokým obloukem ženě _takového_ člověka.

</section>

<section>

## _21_

Štěpka se obávala celkem zbytečně. Hejtman na návštěvě neuplatnil ani jediný ze svých hrozných šprýmů. Choval se velmi korektně. Na tetu se přelíbezně usmíval, tchánovi v ničem neodporoval. Sotva se však za Štěpkou a za jeho rozklíženými kroky zavřely dveře, obrátila Anna Kiliánová vyděšené oči k muži a zeptala se ho chvějícím se hlasem:

„Ten člověk stůně. Je už skoro stejný ubožák jako já. Co se mu to jenom stalo? Nic jsem netušila. Proč jsi mi nic nepověděl? Štěpka – och, Štěpka je nešťastná!“

Kilián chodil po pokoji těžkými kroky, hryzl si knír, prkna podlahy pod ním sténala.

„Ten, ach, ten –“ nenalézal vhodné pojmenování, jímž by vyjádřil svou ošklivost, „stůně na svůj špatný život, na svůj mizerný, bídný život a co nejdřív na něj dostůně. Ty se tím netrap. Já jsem vlastně rád, ano, jsem rád! Umřu s pokojem, až on – až ona zas bude sama. Už se nemusím bát o její budoucnost. Co jsem jí dal, zůstane její. Ale on!“ Zastavil se před Annou a vypoulil na ni své bledé oči. „Ať si nemyslí, že jsem hrobku stavěl také pro něho! On do ní nesmí, rozumíš? Nechtěl bych, aby tam, kde budu ležet já, byl také on. Pro něho by bylo dobré – takhle někde za plotem. Takový chlap! Takový shnilý chlap!“ Hlas mu ochraptěl, nedovedl již ovládnout své vzrušení, modré žíly na spáncích mu naběhly. Konečně jeho stará zášť k Pavlovi propukla, hněv, živený a tajený po celá dlouhá léta.

„Bože, bože,“ naříkala nemocná, „vždyť je to bratrův syn! Naprosto tomu nerozumím. Vysvětli mi to blíž! Proč ho tak proklínáš? Každá nemoc je neštěstím. Mírni se, prosím tě, a nerozčiluj se tolik! Sama se už celá chvěju. To mám dnes pěkný svátek. A ty to víš už kdovíjak dlouho!“ Vyčítala mu nejvíc, že dosud žila v klamu, jako by jen to bylo nyní tak důležité.

Pravda, otec Kilián věděl o zeťově nemoci již dávno. Jak by si jí byl nepovšiml on, který tak žárlivě střehl dceřino štěstí? Jeho občasné návštěvy ve dvoře postačily k tomu, aby viděl. Viděl dokonce mnohem bystřeji než Štěpka, která byla s mužem v každodenním styku a jíž unikaly podrobnosti pozvolného zhoršování. Kilián si v hlavě pečlivě skládal výsledky svých pozorování a došel k jistotě. Ta věc se nikdy nevyléčí. Je to začátek konce. Co sám nechápal, vysvětlil mu doktor Blodek. Ne, mistr Kilián neměl o povaze ani o průběhu zeťovy choroby nejmenších pochybností.

Jenže nebyl z těch hovorných. Nedovedl se svěřovat se svými obavami, dokonce ne své nemocné ženě. To tak ještě, znepokojovat tím ji, chudáka! Blažeji, dokud nic netuší. Otec Kilián byl velkodušný. Svá podezření si nechával pro sebe. Měl-li nějakou příčinu se užírat, nehledal těšitele, jemuž by si postýskal, nemínil se s nikým o svůj zármutek dělit. Mluvit o tom se Štěpkou? Zbytečné. Nemohl jí pomoci, proč by jí tedy ztěžoval její tak dost už trpký los?

Pocity, s nimiž Kilián sledoval Pavlovo chřadnutí, byly ostatně velmi smíšené. Jeho stanovisko bylo hněvivé. Odpor k bídáku, který si tu zdravou holku vzal, sám jsa nemocen, na pokraji záhuby, připoutal ji k sobě, sobecky ji ukradl i s jejími penězi, zostudil ji svými starými ohavnými hříchy a zařídil si pěkné, blahobytné umírání. Tedy umírání – tu jsme u toho, u příjemné stránky té věci. Ještě trochu trápení, a Štěpka bude vdovou. To, co vložil do manželského podniku, nebude zcizeno ani promrháno. Všechno se zas vrátí do kiliánovských rukou, jen jméno bude jiné. Nu, na tom už konečně nezáleží, s tím se už Kilián smířil, ta bolest dobolela. A Štěpka si pak bude moci vzít nějakého rozumného, slušného člověka a začít život znovu.

Pohříchu se stavitel Kilián jen zřídkakdy díval do mlhavé budoucnosti svého rodu s takovým optimismem. Většinou u něho převládala nedůvěra, zklamání. Může se říci, že ho už delší dobu na světě pranic netěšilo. Cožpak ho zlomyslný osud po celý život nepronásledoval víc, než bylo slušno? Svou jedinou dceru se mu nepodařilo výhodně provdat. Žena se mu roznemohla. Teď, když je už stár, ještě tenhle ošklivý případ se zetěm. Když se to tak vezme, nedá se přesně říci, jak dlouho ještě bude ten zloděj otravovat vzduch kolem sebe svou ohavnou nemocí!

Kiliánovo stáří se nedalo ani porovnat s bezstarostným stářím takového Gromana, který žil v úctě a vážnosti se svou zdravou dosud a čilou ženou, obklopen dětmi a vnuky. Kilián osaměl, to se nedá popřít. Nedočkal se vnuků a už se jich asi nedočká. Kéž by byl aspoň nenechal svého stavitelského řemesla! Činnost mu scházela jako žíznivému voda. Samotářsky chodil po procházkách ve svém šosatém kabátě, na hlavě polocylindr se širokou stuhou, na nohou perka s ohnutými špičkami. Majestátně nesl své těžké tělo, pohupoval se v kolenou a astmaticky oddechoval. Jedna cesta vedla na hřbitov, tam postál, pokochal se pohledem na svou nádhernou hrobku, druhá vedla do dvora. Díval se jen jaksi mimochodem, ale nic mu neušlo. Sledoval zetě, jak vrtošivé tančí na svých nepevných nohou. Vlasy toho předčasného starce již notně prořídly, vyzáblý nos se ještě víc protáhl, navoskované kníry trčí z proláklin tváří jako jedovaté bodliny, na týlu je vidět každý obratel, v nalomené postavě haraší všechny kosti. Byl by mohl ovšem snadno říci s vítězným úsměvem: „Štěpko, kdo měl pravdu?“ Takový však Kilián nebyl. Nikdy by se byl nesnížil k tomu, aby zkrušené dceři vyčetl její osudnou paličatost.

Samotářsky si žil mistr Kilián, tím ovšem není řečeno, že by byl neměl ani jediného přítele. Stará generace šetřilů a zbohatlíků od krejcaru byla jeho generací. Purkmistr Berger, tichý, diskrétní, s bradavicí na čele a s prošedivělými mrožími kníry, Groman, první radní, s plnovousem bílým jako mléko, s květovanou kupeckou čepičkou na lysé hlavě, řídící a regenschori Karban, kolohnát s rudým, chmýřnatým týlem, v černém císařském kabátě, podobném sukni, malý, otylý, vzdychavý doktor Blodek se zlatými brýlemi na nose podobném knoflíku a pak ještě dva či tři ze staré gardy.

Někdy chodili zvolna po náměstí nahoru dolů, šermovali holemi, debatovali, zastavovali se za každým druhým krokem. Berger vždycky uprostřed, Groman po jeho pravé, Kilián po levé ruce. Nemluvili nikdy naplano. Někdy nemluvili vůbec. Byla to každodenní přehlídka hodnostářů a stařešinů, defilé, které připomínalo mladým, že ještě žijí, že ještě vládnou a že je předčasné vztahovat ruce po moci a po nastřádaném jmění.

Ještě žijí a vládnou staří mušketýři, strašící módou z minulého století. Nudí kdekoho svou starosvětskou opatrností a starosvětskými názory. Žijí – či snad už jen spí? Pomalu koluje krev v jejich žilách, pokojně tepou srdce. Stará generalita! V mnohém byli poraženi, v mnohém přehlasováni, v mnohém již ustoupili, ani si sami neuvědomujíce, že ztrácejí pole za polem, píď za pídí. Přesto ještě sedí na svých čelných místech, setrvačnost důvěry, strach z neznámého, úcta k šedinám – to vše jim pomáhá udržet se v nejbeznadějnějších půtkách. Vida, i nová radnice je prý už těsná, bylo by třeba postavit nákladnou budovu pro spořitelnu. Mlčte raději, vy mladí, stačila nám, musí stačit i vám, nezaujímáte víc místa na zemi. Marně hlučíte a rozséváte nespokojenost. Elektrické světlo, vodovod, regulace – samé nebezpečné novoty. Nikdy! Nikdy! Jen přes naše mrtvoly. Tráva zarůstá náměstí – nechť si zarůstá. V té trávě jsme si hrávaly my a naši dědové, nechť si pohrají i vnuci a pravnuci. Starý svět je bezpečný. Držíme pevně svůj starý svět.

Občas si starci před obědem usednou v novém Králově hotelu na náměstí, popijí čtvrtku červeného vína. Nepijí jako labužníci, ale jako lidé, kteří vědí, co se sluší a patří. Málokdy se stane, že v té posvátné chvíli k nim přisedne nezvaný host. Sedí tu Berger ve vší slávě své moci, s šestašedesáti lety na rovném dosud hřbetě, naproti němu Groman se staletou tradicí svého závodu, o pouhé čtyři roky mladší než Berger. Právě tak na jilemnickém hřbitově na sebe hledí gotické pomníky obou rodin, Bergrů a Gromanů. Dvaasedmdesátiletý mistr Kilián k nim vlastně ani nepatří, je to jen přistěhovalec a nemá rod, byl však mezi ně přijat a zůstal jim věren. Karban je syn sedlákův, ale čtyřicet let učil jejich děti a vnuky, hrál revmatickými prsty na kruchtě k svatbám i pohřbům. Je mu osmašedesát, zato Blodkovi je už skoro osmdesát, má tváře jako z tvarohu, ruce se mu chvějí a oči mžikají pod skly brýlí. Léčil je i jejich děti a troufá si je všechny léčit i v poslední, nevyléčitelné nemoci, která na sebe nedá už příliš dlouho čekat.

Opatrně pozvedají sklenky, pijí a mlaskají, otírají si ústa kapesníky velikými jako rubáše. Nevědí, že jejich dny jsou sečteny. Nevědí, že než uplyne osm let, bude Berger dohasínat v zapomenutí a na jeho místě že bude sedět a vládnout nedůvěryhodný Rittich, a o málo později Groman, ubohá troska člověka, že bude tupě, bez paměti sedět v rozviklaném plyšovém křesle a blekotavým jazykem se ptát vnuků, jak se ten či onen předmět jmenuje. Netuší, že Blodek opustí své pacienty do tří let a že Kilián, mistr Kilián, který postavil tolik domů, který si umínil přežít umírajícího zetě, nejvíce ze všech si pospíší. Bude uložen pod šmolkově modrou klenbou své hrobky, pod kmitavou hvězdičkou uplakaného věčného světla se vší svou hněvivou pýchou, nedočkav se rozřešení ožehavé otázky, co učiní a jak si povede Štěpka, až tomu zhýralci, který ji uloupil, ustele naposledy.

</section>

<section>

Štěpka hádala správně, že za nezvyklou ochotou a obětavostí manžela, který se odhodlal navštívit Annu Kiliánovou v den jejího svátku, bude vězet nějaká žádost, nějaké tajné přání, které jen čekalo na příležitost, aby mohlo být vysloveno. Hejtman se vyjádřil, dřív než měli za sebou polovinu ponuré zpáteční cesty, dřív než překročili můstek přes Jilemku.

„Chtěl bych, Štěpko,“ brebtal klopýtaje, „chtěl bych, abychom si objednali víno. Víno! Víš ty, Štěpko, co to je víno? Víno, to je slunce. Slunce se vtělilo do vína a člověk je přelívá do svých útrob.“ A počaly se chvalozpěvy na víno, pošetilé chvalozpěvy žádostivého a tvrdohlavého muže, který již počal dětinštět. „Mít tak víno neustále doma ve sklepě! Veselé, ne? Slunce ve sklepě. Nemusit si pro ně posílat.“ Jeho obličej se svraštil do grimasy, vyjadřující nejvyšší odpor. „Fuj, Štěpka, když si pomyslím, jaký ocet to někdy pijeme! A na světě jsou dobrá vína! Vyznám se v nich. Dovedu je ošetřovat. Na ošetřování záleží, a na výběru!“

A Štěpka, ztrápená únavou, se srdcem pukajícím lítostí, místo aby sršela vztekem proti příčině své hanby a svého ponížení, nalezla ve svém ztýraném nitru místo pro soucit k mrzáku, který se pohyboval vpřed jen s její pomocí a jenž přes všechnu svou důmyslnou vypočítavost, přes všechny své zřejmé podvodné úmysly přece jen dokázal navštívit její ubohou matku v tom špatném stavu, v jakém sám byl. Kromě toho byl tak šetrný a tak dvorný u nich doma! Ne, v tomto duševním rozpoložení nemohla, nedovedla mu nic odříci. Přikývla skoro ochotně, se smutným úsměvem v tváři. Aťsi je tedy má, to své víno. Aťsi pije. Bude aspoň pít doma. Zbývá mu na světě něco lepšího? Sotva. Kdo ví, snad je to dokonce poslední přání, které mu vyplňuje. A hejtman vířil holí, zajíkal se radostí, poskakoval na bezvládných nohou a žvanivě Štěpce blahořečil.

„Jaká ty jsi, Štěpko, dobrá – klisna! Jaký jsi dobrý kus masa! Masa, ovšem masa, kterého jsem neokusil. Ale byl bych rád okusil, opravdu! Nu, nemrač se, nemrač, nemyslím tím nic špatného!“ Pokorněji udobřoval, když viděl, že odvrací hlavu s výrazem lítosti a studu.

Než minul měsíc, měl hejtman své víno. Ani dlouho nevybíral a nekorespondoval, rázem se rozhodl a objednal. Zatímco se čeleď lopotila v polích, zatímco Štěpka stávala na zápraží, hledíc s obavami na blížící se inkoustová mračna, zatímco běhala, ohýbala se, křičela a přikládala ochotně ruce k dílu tam, kde toho bylo nejvíc zapotřebí, seděl hejtman u okna svého pokoje, točil sklenkou, usmíval se na odraz světla v její rubínové hloubce, usrkával, válel po jazyku, opět usrkával, opět chutnal. Když zela sklenka prázdnotou, pomalu, obtížně se shýbl, vytáhl zpod křesla láhev, nalil, opět točil v prstech a opět pil.

Svět, zrádný svět, který ho přivedl až sem, šel kolem a už nebolel. V červené kalužině, podobné tratolisku krve, zračil se divoký život neodpovědného chlapce, probitá kadetská léta, proflámovaná léta vojenské slávy a postupu, husarské kousky, které způsobily, že dvůr málem přišel na buben. Film promítaný před jeho zrakem se nezastavoval, záda se shýbala, ruka nalévala, víno hřálo v útrobách. Vše, vše kolem něho defilovalo, ústa otcova, stažená trpkostí, zlé pohledy bratrovy a nakonec marná kořist ženy, která mu nikdy neměla náležet.

Nikdy se neopil. Štěpka se někdy zhrozila spousty vypitého moku, avšak viditelného účinku nebylo. Jeho chůze nebyla o nic horší a prožloutlá tvář bývala nyní dokonce zbarvena ruměncem. Byl to ovšem jen ruměnec alkoholiků. Navoskované kníry zplihly, víčka se ustavičně chvěla jako zasažená reflektorem světla, ta víčka vyžilé a nevyspalé sovy, na čele se perlil pot vnitřního žáru, z úst páchla přiboudlina, ale povstal-li voják ze svého křesla, nezakolísal a neupadl. Neřval a nezpíval. Byl suchý jako pergamen, tupý jako pravítko, tichý jako mrtvola.

Kluci pálili v polích pýřavku a opékali brambory, podzimní létavice kreslily po obloze ohnivé čáry, ze slatin stoupaly mlhy, rána byla chladná a svěží, listí žloutlo a opadávalo, a hejtman pil.

Dávno přestal drezírovat psa, hrozivé nálady přešly. Uklidnil se. Prozatím se Štěpce víno vyplácelo. Koně spokojeně tloustli v stájích. Muž, kterému se nechtělo hynout tak pomalu, zanechal teď svých bláznivých jízd. Ten, který si občas rád zahazardoval, nyní již nechtěl hazardovat. Oddal se požitku, při kterém nepotřeboval nohy. Tonul v blaženosti, jíž sice nekynula žádná budoucnost, v níž však bylo zapomenutí.

Štěpka se připravovala k novým zimním prázdninám, musila už poněkud brzdit svůj navyklý chvat, aby se přizpůsobila ležáctví bezútěšné sezóny. Vracívala se zvenčí ošlehaná větrem, s odleskem západů v očích, ševelila rty, jako by přepočítávala vlaštovky chystající se k odletu na telegrafních drátech. V uších jí zvonila ozvěna kukaččina tesklivého volání. Tato melancholická Štěpka byla vždy znovu překvapena, když se ve dveřích setkala s bezvýrazným pohledem vojákovy nehybné tváře, v níž nebyl již ani posměch, ani vzdor, ani zpupnost, ani zloba. Nemohla uvěřit, že tam v tom křesle opravdu sedí tentýž chlapec, s kterým kdysi zápasívala za čertovou stodolou, s kterým se dělívala o křížaly a který ji cvičíval v střelbě lukem do slunečnic.

Někdy jí připadalo, že na Vejrychovsku opět straší nebožtík kouzelník Vejrych. Tak asi musil vypadat ten nešťastník, který se upsal ďáblu, s tímto šíleným leskem v očích hleděl vstříc neodvratně se blížícímu peklu, když jeho termín skončil. Jistěže se právě tak opíjel před děsnou nocí svého sňatku, takhle tupě a trpně očekával, kdy se pod okny ozve strašlivý rachot třinácti kočárů.

Vlastně bylo teď ve dvoře mnohem smutněji než dříve. Dokud hejtman láteřil a řádil, prováděl své zlomyslnosti, byl tu aspoň nějaký ruch. Štěpka se měla s kým zlobit, měla se s kým potýkat. Někdy byl dokonce vtipný, bylo se čemu smát. Nyní se věnoval již jen svému vínu. Seděl a seděl. Nebylo už slyšet jeho neklidné, potácivé přecházení. Bude to takové až do konce? A probudí-li se ještě někdy ze své netečnosti, jaké to bude probuzení?

Kilián přicházel nyní častěji, hledíval na hejtmana s uspokojením. Pije – tím líp, aspoň se upije, zajde dřív, než aby zašel svou potměšilou nemocí. Štěpka dovedla číst v otcových očích. Rozuměli si, ale skrývali před sebou své myšlenky. Se stejným uspokojením hleděl na pijáka Jan, bratr vítězný. Pije. Je tichý. Nepřekáží. Hle, kam došly chvástavost a nesmyslná pýcha. Hle, jak hynou vychytralost a nadání. Odměna ctnosti přichází pomalu, ale přichází vždycky. Jan stojí opět pevně na své hroudě a kořist záludníkova byla marná. A starý Malina? Právě tak lhostejně kouřil svou dýmku, jako jeho mladší syn upíjel ze své sklenky. Byli si něčím podobni ti dva starci, mezi nimiž byla propast jednoho lidského věku. Možná, že časem jeden o druhém přemýšleli. Možná, že se občas do otcova srdce vedral smrtelný smutek, a syn snad někdy otce politoval pro vrásky na jeho čele, mezi nimiž bylo psáno jeho bezohlednou rukou. Možná, dýmka však o tom mlčela stejně jako sklenice.

První sníh. Padal a točil se kolem balkónu, lehal na pole, vršil se na střechách domů a stodol, rostl v pitvorných čepicích na pilířích plotu. Šlépěje se v něm tratily jako myšlenky, zahnané v noc. Městečko mrkalo v chumelici žlutými ohýnky svých světel jako stařec, který už ztratil zájem o věci tohoto světa a klímá v modrém závoji svého dýmu. Mžouralo svýma petrolejovýma očima jako opilec, k němuž se pomalu sklání ledová náruč smrti a který už netouží procitnout ze svého blaženého snu.

Štěpka měla bradu podepřenu pěstmi, uši jí hořely, dívala se z okna u vytržení, jako by chtěla rozluštit svůj osud. Před ní ležela třetí neradostná zima jejího manželství.

</section>
