<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="17">
    <meta name="apple-mobile-web-app-capable" content="yes">
    <title>17</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="51">
    <link rel="prev" href="./petrolejove_lampy_055.html">
    <link rel="next" href="./petrolejove_lampy_057.html">
    <link rel="self" href="petrolejove_lampy_056.html">
    <meta name="identifier" content="havlicek-petrolejove-lampy-7b7aab4">
    <meta name="role" content="chapter">
  </head>
  <body data-nb-words="2067" data-nb-chars="12332" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_055.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">17</span></h1>
        <p class="chunk" data-nb-ref-number="2" id="chunk2" data-nb-words="80" data-nb-chars="489"><span class="idea" data-nb-ref-number="2" id="idea2" data-nb-words="80" data-nb-chars="489">Kdyby byla Štěpka psala kroniku svého života, docela jistě by&nbsp;byla vyznačila rok 1901 jako šťastný, snad ze&nbsp;všech dosavadních za&nbsp;nejšťastnější. Je&nbsp;až&nbsp;ku&nbsp;podivu, jak se&nbsp;jí&nbsp;karta obrátila! Ze&nbsp;zklamané ženy, rmoutící se&nbsp;nad svým osudem, se&nbsp;stala hospodyní, cele zaujatou svou prací na&nbsp;statku. V&nbsp;usilovném snažení a&nbsp;starostech našla náhradu za&nbsp;všechny ztracené iluze o&nbsp;manželství, dovedla při nich zapomenout i&nbsp;na&nbsp;svou největší bolest, na&nbsp;děťátko, které, jak se&nbsp;zdálo, se&nbsp;nikdy nemělo narodit.</span></p>
        <p class="chunk" data-nb-ref-number="3" id="chunk3" data-nb-words="69" data-nb-chars="427"><span class="idea" data-nb-ref-number="3" id="idea3" data-nb-words="69" data-nb-chars="427">Jan dostál slovu a&nbsp;ujal se&nbsp;jejího hospodářství, ne-li právě ochotně, tedy aspoň poctivě. Zprvu byl ještě podezíravý, po&nbsp;selsku se&nbsp;ustavičně bál, kdy bude zaskočen, kdy se&nbsp;ze&nbsp;Štěpčina odvážného plánu vyklube čertovo kopýtko. Domníval se&nbsp;asi, že&nbsp;se&nbsp;Pavel, jakmile pochopí, že&nbsp;se&nbsp;s&nbsp;ním už&nbsp;nepočítá, jakmile sezná, že&nbsp;bratr přebírá jeho práva i&nbsp;jeho odpovědnost, dopálí a&nbsp;vystrnadí ho&nbsp;z&nbsp;jeho přednostního postavení na&nbsp;Vejrychovsku.</span></p>
        <p class="chunk" data-nb-ref-number="4" id="chunk4" data-nb-words="99" data-nb-chars="562"><span class="idea" data-nb-ref-number="4" id="idea4" data-nb-words="99" data-nb-chars="562">Bál se&nbsp;docela zbytečně. Hejtman hleděl na&nbsp;ženinu píli s&nbsp;opovržením a&nbsp;jen se&nbsp;poškleboval jejímu spolku s&nbsp;Janem. Byl příliš líný a&nbsp;příliš zkažený, aby z&nbsp;toho, že&nbsp;je&nbsp;tak přehlížen, vyvodil nějaké důsledky. Každého muže na&nbsp;jeho místě by&nbsp;byl ženin příklad pohnul k&nbsp;práci, Pavel Malina byl však z&nbsp;jiného těsta. Chytře vystihl, že&nbsp;je&nbsp;zbaven i&nbsp;poslední povinnosti o&nbsp;něco se&nbsp;starat, že&nbsp;je&nbsp;zbaven i&nbsp;trapného úkolu, aby svou ženu bavil. Našla si&nbsp;zábavu sama, bez něho. Tím líp! Shledal, že&nbsp;jeho volných chvil nečekaně přibylo. Uměl si&nbsp;již najít způsob, jak jich zužitkovat.</span></p>
        <p class="chunk" data-nb-ref-number="5" id="chunk5" data-nb-words="122" data-nb-chars="718"><span class="idea" data-nb-ref-number="5" id="idea5" data-nb-words="122" data-nb-chars="718">Přesto, že&nbsp;už&nbsp;dávno nejezdil k&nbsp;lékaři&nbsp;–&nbsp;marnost toho počínání byla Štěpce zřejmá i&nbsp;bez vysvětlování&nbsp;–&nbsp;kočár i&nbsp;koně byli nyní hlavně jen k&nbsp;jeho volnému použití. Štěpka zamhouřila obě oči, nechala ho, ať&nbsp;si&nbsp;dělá, co&nbsp;chce. Jako by&nbsp;si&nbsp;jeho odpoutání&nbsp;–&nbsp;konečné a&nbsp;úplné odpoutání&nbsp;–&nbsp;ani neuvědomovala. Nechť si&nbsp;jen hraje na&nbsp;pána, ten dobře oblečený bídák, nechť si&nbsp;drží opratě ve&nbsp;svých kostnatých, od&nbsp;cigaret zežloutlých prstech a&nbsp;jezdí si, kam mu&nbsp;libo, kam ho&nbsp;čerti nesou! Aspoň se&nbsp;na&nbsp;něho nemusí dívat. Nepřekáží jí&nbsp;v&nbsp;práci se&nbsp;svým cynickým úšklebkem a&nbsp;nezdržuje ji&nbsp;svými nestoudnými řečmi, pronášenými prkenným jazykem, nestraší ji&nbsp;svou holou, vyzáblou lebkou, věrným obrazem své zchátralosti. Tady není místa pro lenochy!</span></p>
        <p class="chunk" data-nb-ref-number="6" id="chunk6" data-nb-words="69" data-nb-chars="448"><span class="idea" data-nb-ref-number="6" id="idea6" data-nb-words="69" data-nb-chars="448">V&nbsp;sešlapaných střevících a&nbsp;v&nbsp;starých, dávno z&nbsp;módy vyšlých šatech běhala Štěpka po&nbsp;polích, posunkovala, hulákala, rozhazovala zrní drůbeži, lezla do&nbsp;chlévů, poroučela v&nbsp;kuchyni, zanášela záznamy do&nbsp;kalendáře ženskou, energickou rukou. Jak se&nbsp;vedle ní&nbsp;tratil její jako louč hubený správce a&nbsp;poradce Jan Malina! Jak byl vedle ní&nbsp;tichý a&nbsp;nenápadný, vyhaslý vedle její bojovnosti, usoužený vedle její jarosti! Och, Štěpka zas jednou žila, pořádně žila!</span></p>
        <p class="chunk" data-nb-ref-number="7" id="chunk7" data-nb-words="136" data-nb-chars="848"><span class="idea" data-nb-ref-number="7" id="idea7" data-nb-words="136" data-nb-chars="848">Na&nbsp;městečko jako by&nbsp;nadobro zapomněla. Ukázala se&nbsp;tam sotva jednou za&nbsp;týden, a&nbsp;to&nbsp;ještě jen v&nbsp;chvatu, měla spoustu obstarávání a&nbsp;kupování, posadila se&nbsp;na&nbsp;půl židle u&nbsp;matky, objala otce, pokropila se&nbsp;v&nbsp;předsíni kostela svěcenou vodou a&nbsp;už&nbsp;zas uháněla na&nbsp;Vejrychovsko, až&nbsp;se&nbsp;jí&nbsp;za&nbsp;sukněmi prášilo. Zapomněla na&nbsp;městečko, jako by&nbsp;se&nbsp;tam byla nenarodila, jako by&nbsp;byla své důstojné spoluobčany po&nbsp;celá léta nepohoršovala nemožnými šaty a&nbsp;klobouky, jako by&nbsp;nebyla rušila jejich počestný klid svými výstředními nápady. Co&nbsp;se&nbsp;naběhala po&nbsp;panském korze, vyhlížejíc ženichy, kteří nepřicházeli! Co&nbsp;se&nbsp;nakroutila ústy mezi upjatými přítelkyněmi, co&nbsp;se&nbsp;natropila všemožného pohoršení, a&nbsp;teď jako by&nbsp;toho všeho nikdy nebylo. Zato městečko nezapomnělo na&nbsp;ni. Scházela jim, kde honem najít druhou takovou bláznivou osobu, kterou by&nbsp;bylo lze pomlouvat a&nbsp;odsuzovat?</span></p>
        <p class="chunk" data-nb-ref-number="8" id="chunk8" data-nb-words="90" data-nb-chars="524"><span class="idea" data-nb-ref-number="8" id="idea8" data-nb-words="90" data-nb-chars="524">Jak byla směšná! Či&nbsp;snad nebylo nanejvýš komické vidět tu&nbsp;nadutou pávici, která dřív kdekoho přezírala, jak se&nbsp;lopotí se&nbsp;senem v&nbsp;slunečním žáru? Nebo když k&nbsp;ní&nbsp;na&nbsp;dvůr přišla nějaká její bývalá známá a&nbsp;ona jí&nbsp;podala ruku, zamazanou od&nbsp;hlíny? Na&nbsp;zdvořilé dotazy té&nbsp;dámy sotva odpovídala, všechnu svou pozornost věnovala děvečce, která u&nbsp;pumpy drhla másnici. Jen tam jděte a&nbsp;podívejte se&nbsp;na&nbsp;ni, takhle skončila ta&nbsp;honorace! Netvrdily jsme, že&nbsp;se&nbsp;mezi nás nehodí? A&nbsp;kdo měl pravdu? Byly jsme prozíravé, správně jsme ji&nbsp;odhadly.</span></p>
        <p class="chunk" data-nb-ref-number="9" id="chunk9" data-nb-words="38" data-nb-chars="238"><span class="idea" data-nb-ref-number="9" id="idea9" data-nb-words="38" data-nb-chars="238">Kde jsou Štěpčiny slavné divadelní úspěchy, její princezny, její naivky, její rekyně a&nbsp;intrikánky? Štěpka neměla teď ani trochu pokdy pro ochotníky. Jednoho dne ji&nbsp;navštívili s&nbsp;úlohou, ale to&nbsp;jen proto, aby se&nbsp;popásli na&nbsp;jejích rozpacích.</span></p>
        <p class="chunk" data-nb-ref-number="10" id="chunk10" data-nb-words="22" data-nb-chars="124"><span class="idea" data-nb-ref-number="10" id="idea10" data-nb-words="22" data-nb-chars="124">„Nemyslíte, milostpaní, že&nbsp;je&nbsp;už&nbsp;na&nbsp;čase, abyste si&nbsp;s&nbsp;námi zas někdy zahrála? V&nbsp;zimě jsme vás nechtěli vyrušovat z&nbsp;líbánek.“</span></p>
        <p class="chunk" data-nb-ref-number="11" id="chunk11" data-nb-words="82" data-nb-chars="471"><span class="idea" data-nb-ref-number="11" id="idea11" data-nb-words="82" data-nb-chars="471">Ale kdepak, Štěpka&nbsp;–&nbsp;a rozpaky! Plácla se&nbsp;do&nbsp;stehna a&nbsp;chechtala se&nbsp;jako chlap, vzala od&nbsp;nich ten úhledný sešit svou umatlanou rukou, ale pak jim jej zase vrátila a&nbsp;řekla, že&nbsp;teď nemá ani pomyšlení na&nbsp;takové hlouposti. Až&nbsp;později, páni, až&nbsp;zas někdy později! A&nbsp;utekla od&nbsp;nich za&nbsp;zaběhlým pašíkem, hnala ho&nbsp;před sebou a&nbsp;na&nbsp;milé mládence zapomněla. Odcházeli uraženi, odcházeli potěšeni. Nu, Štěpka opravdu pustila divadlo z&nbsp;hlavy. Chodí do&nbsp;školy k&nbsp;Janovi, k&nbsp;Janu sedlákovi.</span></p>
        <p class="chunk" data-nb-ref-number="12" id="chunk12" data-nb-words="94" data-nb-chars="621"><span class="idea" data-nb-ref-number="12" id="idea12" data-nb-words="94" data-nb-chars="621">Hořela opravdovostí, tahle nová Štěpka, která se&nbsp;dovedla tak pěkně rozkročit na&nbsp;své zemi. Nepřetvařovala se, nechtěla jen představovat takovou majestátní figuru, opravdu jí&nbsp;byla. Docela pěkně jí&nbsp;to&nbsp;slušelo jako selce, mnohem líp, než to&nbsp;kdy slušívalo maloměstské slečně. Že&nbsp;to&nbsp;bylo až&nbsp;pohoršlivě, jaké nosila šeredné záplatované šaty a&nbsp;děravé křápy? Och, takové věci je&nbsp;škoda zahodit, raději je&nbsp;donosit. Byla dobrosrdečná, pro čeleď měla porozumění, neskrblila jako Jan Malina, byla ochotna popovídat si&nbsp;s&nbsp;kdekým, poslouchala cizí bědy bez zvědavosti, poslouchala je&nbsp;proto, aby pomohla. Dovedla radit a&nbsp;dovedla se&nbsp;zastat.</span></p>
        <p class="chunk" data-nb-ref-number="13" id="chunk13" data-nb-words="107" data-nb-chars="612"><span class="idea" data-nb-ref-number="13" id="idea13" data-nb-words="107" data-nb-chars="612">Běda muži opilci, který týral svou ženu a&nbsp;dostal se&nbsp;jí&nbsp;do&nbsp;spárů! Běda ženě běhně, která chodila po&nbsp;tancovačkách a&nbsp;zanedbávala svou rodinu! Štěpka byla jako pánbůh, chtěla do&nbsp;všeho zasahovat, všechno řídit a&nbsp;opravovat. Chtěla být všudypřítomná a&nbsp;nejvýš spravedlivá. Nu, často se&nbsp;jí&nbsp;to&nbsp;zle vymstilo, ne&nbsp;vždy se&nbsp;s&nbsp;dobrou potázala, nadělala si&nbsp;přátel, ale ještě víc nepřátel, sklidila víc nadávek než díků&nbsp;–&nbsp;ale co&nbsp;na&nbsp;tom, myslila to&nbsp;dobře, i&nbsp;když se&nbsp;mýlila. Překypovala silou a&nbsp;rozhodností. Práce a&nbsp;starosti&nbsp;–&nbsp;to všechno jí&nbsp;nestačilo. Byla by&nbsp;chtěla vládnout zemi i&nbsp;nebi, do&nbsp;všeho se&nbsp;míchat, ze&nbsp;všeho brát svůj díl.</span></p>
        <p class="chunk" data-nb-ref-number="14" id="chunk14" data-nb-words="113" data-nb-chars="688"><span class="idea" data-nb-ref-number="14" id="idea14" data-nb-words="113" data-nb-chars="688">Na&nbsp;statku je&nbsp;práce věčná, kdo chce, může si&nbsp;jí&nbsp;nabrat podle chuti. Štěpka si&nbsp;nabrala pořádnou mužskou dávku. Šla z&nbsp;jednoho do&nbsp;druhého, dřela do&nbsp;únavy, do&nbsp;úplného tělesného vyčerpání. Svědčilo jí&nbsp;to. Osmahla, paže dostaly svaly, ústa pevný, tvrdý rys. Ustavičný pohyb na&nbsp;čerstvém vzduchu ji&nbsp;otužoval. Ošlehána větry a&nbsp;naplněna všemi vůněmi země sama voněla a&nbsp;šířila kolem sebe svěží van, dobře spala a&nbsp;s&nbsp;chutí jedla. Práce byla výborným lékem pro její manželskou melancholii. Bylo jí&nbsp;mnohem, mnohem lépe než jejímu muži, na&nbsp;kterého teď sedaly častěji a&nbsp;častěji chmurné myšlenky. Měl jakési vlastní tajné trápení, s&nbsp;kterým se&nbsp;nesvěřoval a&nbsp;které dosud Štěpka v&nbsp;návalu pilných dní neobjevila.</span></p>
        <p class="chunk" data-nb-ref-number="15" id="chunk15" data-nb-words="154" data-nb-chars="905"><span class="idea" data-nb-ref-number="15" id="idea15" data-nb-words="154" data-nb-chars="905">Když ze&nbsp;země vyrazilo první obilí, Štěpka byla jako pominutá štěstím. Hle, již roste, již se&nbsp;má&nbsp;k&nbsp;světu, co&nbsp;zjara sama zasila! Když stála uprostřed pole v&nbsp;plném majestátu zrání, Štěpka jako by&nbsp;byla ještě vyrostla a&nbsp;napřímila se&nbsp;mateřstvím země. Chodila mohutná a&nbsp;velebná mezi klasy, div že&nbsp;nepohladila každý vous ječmene, nepřivoněla ke&nbsp;každému kvítku lnu. Jaká to&nbsp;krása, pole! Jaký to&nbsp;půvab skýtá očím i&nbsp;dechu jeteliště plné včel! Je&nbsp;dobré a&nbsp;pokojné dívat se&nbsp;na&nbsp;životodárný déšť, je&nbsp;v&nbsp;tom veliké napětí a&nbsp;strašná krása hledět nedůvěřivě na&nbsp;blížící se&nbsp;černé a&nbsp;žluté bouřkové mraky. Panenská Štěpka měla lůno prázdné a&nbsp;duté, ale její krávy rodily telátka, její vepříci se&nbsp;přisávali k&nbsp;štědrým strukům prasnic, její drobná dvorská havěť se&nbsp;křížila a&nbsp;rozplozovala před jejíma očima, Štěpka měla ze&nbsp;všeho podíl vůně a&nbsp;rozkoše, hrůzy i&nbsp;úžasu. Jak by&nbsp;se&nbsp;mohla cítit osamělá v&nbsp;tomto přepestrém a&nbsp;dobrotivém světě!</span></p>
        <p class="chunk" data-nb-ref-number="16" id="chunk16" data-nb-words="160" data-nb-chars="1017"><span class="idea" data-nb-ref-number="16" id="idea16" data-nb-words="160" data-nb-chars="1017">Nejpošetilejší z&nbsp;jejích nectností, chvástavost, ji&nbsp;neopustila. Lidská povaha se&nbsp;nemění ani ranami osudu, ani nápory blaha. Svým nerozumným chvastounstvím způsobila, že&nbsp;se&nbsp;jí&nbsp;pošklebovali daleko víc než kdysi jejím vznešeným způsobům a&nbsp;selské hantýrce. Jen ať&nbsp;se&nbsp;smějí! Chtěj nechtěj se&nbsp;musila svěřovat se&nbsp;vším, čím překypovala. Musila mluvit o&nbsp;svých hovádkách, o&nbsp;svých slepicích a&nbsp;o&nbsp;svých polích. Ovšemže to&nbsp;městské lidi nemohlo zajímat. Ale mohly jejich zlomyslné klepy ji&nbsp;ještě dnes zajímat? V&nbsp;maloměstské společnosti se&nbsp;obyčejně mluví o&nbsp;rodinách a&nbsp;o&nbsp;dětech. Štěpka by&nbsp;byla také docela ráda mluvila o&nbsp;svých dětech, jenomže žádné neměla. Dámy se&nbsp;holedbaly svými zkušenostmi s&nbsp;muži. Mohla snad ona někomu vyprávět o&nbsp;hejtmanu Malinovi? Bylo to&nbsp;její vinou, že&nbsp;tyto ušlechtilé předměty rozhovoru nebyly pro ni? Ale nezasmušovala se. Tento plodný rok jí&nbsp;dal zapomenout na&nbsp;všechny bývalé strasti. Děťátko. Děťátko se&nbsp;nenarodí, ale jí&nbsp;bylo, jako by&nbsp;kdesi hluboko v&nbsp;útrobách země pro ni&nbsp;klíčila ještě nějaká zázračná naděje.</span></p>
        <p class="chunk" data-nb-ref-number="17" id="chunk17" data-nb-words="103" data-nb-chars="591"><span class="idea" data-nb-ref-number="17" id="idea17" data-nb-words="103" data-nb-chars="591">Potom však náhle nadešel podzim. Obilí bylo požato, odvezeno do&nbsp;stodol, brambory vybrány. Na&nbsp;strništích se&nbsp;rozkvílel vítr a&nbsp;rozdmychoval ohníčky pasáčků. Bože, jak bylo léto krátké a&nbsp;jak dlouhá zas bude zima! Co&nbsp;bude dělat celý ten čas s&nbsp;Pavlovou troskou před očima? Zavře se&nbsp;do&nbsp;svého pokoje a&nbsp;bude počítat výtěžek své píle, kout plány, těšit se&nbsp;na&nbsp;nové jaro. Bude se&nbsp;těšit a&nbsp;bude se&nbsp;učit. Koupila si&nbsp;bez ladu a&nbsp;skladu řadu hospodářských knih. Přelouská je. Než přijde jaro, bude učená. Čím vším překvapí Jana! Och, jsou teď dobrými kamarády se&nbsp;švagrem, mnohem lepšími, než kdy byli s&nbsp;mužem.</span></p>
        <p class="chunk" data-nb-ref-number="18" id="chunk18" data-nb-words="153" data-nb-chars="899"><span class="idea" data-nb-ref-number="18" id="idea18" data-nb-words="153" data-nb-chars="899">Mistr Kilián nebyl ani trochu nadšen Štěpčinou selskou vášní. Sedlák! Měla snad jeho dcera zapotřebí, aby se&nbsp;dřela jako nějaký chalupník, aby šetřila a&nbsp;smlouvala do&nbsp;krejcaru, handrkovala se&nbsp;s&nbsp;handlíři a&nbsp;řezníky, s&nbsp;překupníky a&nbsp;obchodníky? Měla snad zapotřebí, aby běhala po&nbsp;polích a&nbsp;po&nbsp;chlévech jako děvečka? Aby skákala po&nbsp;prknech stodoly a&nbsp;počítala mandele? Jeho dcera je&nbsp;městská dívka, která se&nbsp;provdala za&nbsp;vojenského pána. Copak je&nbsp;tomu člověku všechno jedno? Kilián byl vrcholně nespokojen Štěpčinou shovívavostí k&nbsp;muži. (Och, přece jen znal toho panáčka líp než ona!) Byl zle pohněván, že&nbsp;zatímco ona se&nbsp;lopotí, milostpán se&nbsp;prochází po&nbsp;lese a&nbsp;po&nbsp;oraništi se&nbsp;psem a&nbsp;s&nbsp;puškou přes rameno. Dokonce si&nbsp;jednou zetě podal a&nbsp;vykládal mu, co&nbsp;by&nbsp;měl své ženě dovolit a&nbsp;co&nbsp;ne, co&nbsp;se&nbsp;na&nbsp;její stav sluší a&nbsp;co&nbsp;nesluší. Hejtman se&nbsp;jen uchechtával, potahoval si&nbsp;navoskovaný knír, dobře se&nbsp;s&nbsp;tchánem pobavil.</span></p>
        <p class="chunk" data-nb-ref-number="19" id="chunk19" data-nb-words="83" data-nb-chars="418"><span class="idea" data-nb-ref-number="19" id="idea19" data-nb-words="83" data-nb-chars="418">Když s&nbsp;ní&nbsp;otec začal rozhovor o&nbsp;Pavlovi, Štěpka se&nbsp;náhle ztajila a&nbsp;hleděla, aby se&nbsp;raději mluvilo zas o&nbsp;něčem jiném. Nemohla-li mu&nbsp;povědět všechno od&nbsp;plic, dala mu&nbsp;aspoň najevo, že&nbsp;manžela drží hezky zkrátka a&nbsp;že&nbsp;on&nbsp;tu&nbsp;svou volnost má&nbsp;jen z&nbsp;její milosti. „Pro mne a&nbsp;za&nbsp;mne, ať&nbsp;si&nbsp;dělá, co&nbsp;chce. Stačím na&nbsp;všechno sama. A&nbsp;pokud jde o&nbsp;statek a&nbsp;o&nbsp;práci&nbsp;–&nbsp;tatínku, ty&nbsp;jsi přece také celý život pracoval a&nbsp;nebylo ti&nbsp;hanba!“</span></p>
        <p class="chunk" data-nb-ref-number="20" id="chunk20" data-nb-words="21" data-nb-chars="131"><span class="idea" data-nb-ref-number="20" id="idea20" data-nb-words="21" data-nb-chars="131">To&nbsp;bylo ovšem pravda, jenomže Kilián nepřidával zedníkům, nelezl po&nbsp;střechách, pracoval hlavou. Ano, hlavou! O&nbsp;té&nbsp;hlavě jí&nbsp;to&nbsp;řekl.</span></p>
        <p class="chunk" data-nb-ref-number="21" id="chunk21" data-nb-words="53" data-nb-chars="309"><span class="idea" data-nb-ref-number="21" id="idea21" data-nb-words="53" data-nb-chars="309">„Nu, však já&nbsp;také sama nekydám hnůj. Na&nbsp;většinu prací jen dohlížím. Špatný hospodář, který se&nbsp;nestará. Toho nakonec rozkradou. Dohlížím, jako ty&nbsp;jsi dohlížel na&nbsp;stavby. A&nbsp;jednou budu sama řídit osev i&nbsp;žně, hnojení a&nbsp;úhorování; spekulaci i&nbsp;prodej, jako ty&nbsp;jsi kupoval parcely a&nbsp;lámal si&nbsp;hlavu nad svými plány!“</span></p>
        <p class="chunk" data-nb-ref-number="22" id="chunk22" data-nb-words="30" data-nb-chars="184"><span class="idea" data-nb-ref-number="22" id="idea22" data-nb-words="30" data-nb-chars="184">Kiliánovi to&nbsp;tak zcela jednoduché a&nbsp;pochopitelné nebylo, ale co&nbsp;počít s&nbsp;tou svéhlavou Štěpkou, která si&nbsp;zamanula marnotratně se&nbsp;rozdávat, jako by&nbsp;byla spletena z&nbsp;provazů místo z&nbsp;nervů?</span></p>
        <p class="chunk" data-nb-ref-number="23" id="chunk23" data-nb-words="15" data-nb-chars="93"><span class="idea" data-nb-ref-number="23" id="idea23" data-nb-words="15" data-nb-chars="93">Zato bylo to&nbsp;všechno zcela pochopitelné Anně&nbsp;–&nbsp;v té&nbsp;měla teď Štěpka nejhorlivější zastánkyni.</span></p>
        <p class="chunk" data-nb-ref-number="24" id="chunk24" data-nb-words="173" data-nb-chars="1013"><span class="idea" data-nb-ref-number="24" id="idea24" data-nb-words="173" data-nb-chars="1013">Bylo vůbec s&nbsp;podivem, jak se&nbsp;stárnoucí a&nbsp;chátrající Anna změnila. Stala se&nbsp;poddajnou a&nbsp;měkkou. Místo Štěpko říkala dceři Štěpánko a&nbsp;o hospodářství a&nbsp;o&nbsp;polních pracích si&nbsp;dávala dlouze a&nbsp;široce vyprávět. Ubohá, okřávala při zprávě o&nbsp;každém vylíhlém kuřeti, žila tak znovu dávné dětství. Škoda jen, že&nbsp;Štěpka k&nbsp;ní&nbsp;přicházela tak zřídka kdy a&nbsp;tak nakrátko. Ale je&nbsp;to&nbsp;od&nbsp;ní&nbsp;hezké, že&nbsp;se&nbsp;o&nbsp;svůj statek tak poctivě stará. Vždyť jde o&nbsp;dvůr, o&nbsp;staré Vejrychovsko! A&nbsp;stařena pokyvovala hlavou a&nbsp;shledávala, že&nbsp;to&nbsp;vlastně v&nbsp;rodině ještě dosti šťastně dopadlo. Hejtman není ovšem tím mužem, jakým by&nbsp;měl být, ale my, děvčata z&nbsp;venkova, tak zcela nespoléháme na&nbsp;velectěného pana manžela. Není všechno jen on, je&nbsp;tu&nbsp;také ještě něco jiného. Nejsme líné, zhýčkané, nepášeme sebevraždy, když se&nbsp;nám zrovna něco nevydaří, když přijde zklamání. Máme zemi pro sebe a&nbsp;pro své děti, máme budoucnost, která je&nbsp;spolehlivá a&nbsp;jasná. Člověk nemůže mít všechno. Jedno získá a&nbsp;druhé ztratí. Štěpka získala to&nbsp;nejlepší ze&nbsp;všech lidských věcí.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_057.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>