<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">7</h3>

<p class="e-bookprozatext">Štěpka zjistila, že se octla v romantickém postavení
dívky, která má nehodnou lásku a jíž rodiče zbraňují. Nic jí nemohlo víc
lahodit, nic jí nemohlo být vítanější. Mít takovou zakázanou lásku v třiceti
letech, není-liž pak to nádherné? A ihned se do této sladké a bojovné
skutečnosti vžila.</p>

<p class="e-bookprozatext">Již při obědě, po hejtmanově odchodu, zahájila útok.
Držela se jako klíště pochybného předpokladu, že se u Kiliánů dostalo
nezasloužené urážky slušnému hostu, který přišel přinejmenším s&#160;dobrými
úmysly. Stavitel se již dnes vybouřil, teď byl mlčelivý a&#160;schlíplý. Byl si
asi vědom blížící se neodvratné porážky, a pokud se dalo, oddaloval své
podrobení předstíranou nepřístupností.</p>

<p class="e-bookprozatext">„Jaká ostuda,“ hořekovala, „jestli se o tom bude po
městě vypravovat a jistěže bude, co si o nás kdo pomyslí? Když už jsme ho
chtěli odmítnout,“ (rozumí se, že jsme nechtěli), „mohlo se to stát vhodnějším
způsobem. Ať již kdy udělal, co chtěl a komu chtěl, je to muž, který kdysi něco
znamenal. Tak by ho byli nevyhodili ani ve Špitálku. Nemáme být na co hrdí,
opravdu! To všechno tatínek. Já se stydím, hrozně se stydím! Měli bychom se mu
nějak omluvit.“</p>

<p class="e-bookprozatext">„Omluvit se&#160;–&#160;jemu! To tak!“ Stavitel jedl
polévku a posupně pofrkával. „Takovému není třeba se omlouvat. Já prošel hezký
kus světa, jednal s všelijakými lidmi. Před <span class="e-booktirazacitacetextkurzivachar">tímhle</span>
se necítím vinen. Má, co zasloužil. Připadal mi jako zloděj. Také to zloděj
byl, poněvadž chtěl ukrást peníze. Vyhodil jsem ho. Zloději bych se za vyhození
také neomlouval.“</p>

<p class="e-bookprozatext">Nepěkné zacházení s hostem přikusoval Kilián ještě k
pečeni, připíjel je k černé kávě. Když sáhl po novinách, změnila Štěpka taktiku.
Obrátila se k matce, jako by otec ani ve světnici neseděl.</p>

<p class="e-bookprozatext">„Nevím, co mu mám říci, musíš mi, maminko, poradit.
Přišel tuze zdvořile. Už dříve se mnou mluvíval náramně zdvořile. Nic mi
nenalhával. Řekl všechno tak, jak to je. Povídal, že jestli by se vůbec kdy
oženil, oženil by se jedině se mnou.“ (To si ovšem přidala.) „Chtěl jenom
prospět rodnému statku. Nepůjde-li to, nu tak, můj ty bože, nešlo to&#160;–&#160;víc
už se nedá dělat. Takový starší zkušený muž není tak bláhový jako nějaký
chlapec, aby hned vyznával lásku. Kdyby se byl o něco podobného pokoušel,
nebyla bych mu věřila. Jsem přesvědčena, že v jeho návrzích není skryta žádná
léčka.“ Truchlivě si povzdychla. „Pavel byl vlastně první nápadník, který se
řádně vyslovil. První, považ, po tolika letech!“</p>

<p class="e-bookprozatext">Anna neodpovídala. V rukou, které se ustavičně potily,
žmolila pomačkaný kapesník. Kilián, ukrytý za novinami, napjatě poslouchal, ani
nedutal. Chtěl tak zdůraznit naprostou neúčast na poradách.</p>

<p class="e-bookprozatext">„Jde vlastně jen o to, mám-li či nemám zůstat starou
pannou.“ A&#160;po krátké přestávce, vyplněné jen škrtáním sirek, jimiž si otec
Kilián marně snažil zapálit doutník, dodala: „Vždycky jsem si přála mít muže.
Mám hrozně ráda děti.“</p>

<p class="e-bookprozatext">„Děti, ano, děti,“ zašeptala Anna. Přemýšlela o tom,
že se asi sotva kdy dočká radostí babičky. Její čas prchal stejně nenávratně
jako Štěpčin. I ona snad ještě mohla pro sebe zachytit cíp lidského štěstí.</p>

<p class="e-bookprozatext">„Snad přece není z nejhorších,“ uvažovala Štěpka
nahlas. „Na vojně se dostal do společnosti nadutých floutků a snažil se jim
přizpůsobit. Chtěl s nimi stůj co stůj udržet krok, musil to dělat, jinak by se
byl nedostal výš. Byl ctižádostivý, nic víc, a jak by také nebyl? Dopadlo to
špatně. Teď má život už nadobro za sebou. Možná, že chce opravdu začít znovu.
Věnuje-li všechnu svou snahu a sílu statku, musí Vejrychovsko vzkvétat. Taková
síla! Dá se upotřebit k dobrému právě tak jako k zlému. Jde jen o to, aby se o&#160;dvůr
začal doopravdy zajímat. Snad by v něm dovedla probudit ten zájem dobrá žena.
Teď je ještě nedůvěřivý, posměvačný. Kdybych tak jistě věděla, že se změní!
Kdybych jistojistě věděla, že já bych byla tou dobrou ženou!“</p>

<p class="e-bookprozatext">„Pavel,“ rozpomínala se Anna Kiliánová, „prudký
chlapec. Těkavý. Mívala jsem ho ráda. Když se na něho podíváš ze strany,
shledáš, že se podobá svému otci. Povšimla sis už někdy, jaké má vypouklé čelo?
Propadlé skráně a na nich žíly? Zrovna takové skráně a žíly má jeho otec, a ten
je zas zdědil po svém otci.“</p>

<p class="e-bookprozatext">„Ty bys, maminko, nebyla proti němu? Ty bys mi radila,
abych ho neodmítala?“ nejistě se zeptala Štěpka.</p>

<p class="e-bookprozatext">„Ne-ne-ne,“ koktala stařena, „nechci nic radit.“</p>

<p class="e-bookprozatext">Déle to již Kilián nevydržel, zuřivě praštil novinami
o zem, jeho tváře znachověly, nos zmodral. „Nu, a teď už toho mám dost. Víc se
o té věci nebude mluvit. Copak já tu už nic neznamenám? Mne se nemá nikdo nač
ptát? Ale já o to ani nestojím, já už své řekl a opět to říkám: Nechci.
Nedovoluji, aby se ještě dál přemýšlelo o tom, máš-li si ho vzít, či nemáš.
Zakazuji to.“</p>

<p class="e-bookprozatext">Konečně šarvátka! Konečně přímý, zuřivý boj! Nyní
půjde do tuhého. Štěpce zaplanuly tváře. Do toho! Do toho! Bude bránit své.
Matka je zřejmě na její straně. Už je tu jen otec&#160;–&#160;haha&#160;–&#160;však
se Štěpka pranic nebojí. Podepřela si boky, v jedné ruce jí visela utěrka na
nádobí. Loktem vrazila do židle, pomyje ve škopku se rozvlnily.</p>

<p class="e-bookprozatext">„Tááák&#160;–&#160;nechci? Zakazuji? A to je dobré,
tatínku. Jde opravdu jen o tebe? Myslím, že také trochu o mne.“ Zvýšila hlas. „Tak
ty tedy nechceš. Ale pak mi opatři jiného ženicha. Honem mi ho opatři&#160;– teď&#160;–&#160;hned&#160;–&#160;na
tom místě. Nemám žádného. Nikdy žádného nebudu mít!“</p>

<p class="e-bookprozatext">„Nežli darebáka, raději žádného,“ odsekl Kilián.</p>

<p class="e-bookprozatext">„Tatínku, myslíš-li, že je darebák, řekni mi upřímně,
kdo na tom má také částečnou vinu? Pamatuji se na den, kdy se dvorský strýc s&#160;tebou
přišel poradit, má-li či nemá pustit hocha do kadetky. Kdo ho ujišťoval, že
vojna je školou života? A pročpak dělal potom Pavel dluhy? Protože chtěl co
nejlépe prospívat v té krásné škole života. Možná, že strýc Malina na tvou radu
nerad vzpomíná. Možná, že si dokonce myslí, že mu jsi za ni něco dlužen.“</p>

<p class="e-bookprozatext">Snad to způsobila právě tato Štěpčina slova, ale od té
chvíle bylo zřejmé, že Kilián notně zkrotl. Stal se smířlivějším, stal se
rozumně uvažujícím tvorem. Kdoví, snad to opravdu způsobil Štěpčin šťastný
nápad, připomenout mu tu dávnou, neblahou radu. Spíše však se tímto nenadálým
ústupem projevila pravá povaha stavitele Kiliána. Vztekat se, chrlit oheň,
dupat, nadávat, ano, ale jen tak dlouho, dokud si ten druhý nepostaví hlavu a
také si nedupne. Patrně Štěpka znala otce příliš dobře a počítala s touto jeho
slabou stránkou.</p>

<p class="e-bookprozatext">Nebyl ovšem ještě konec všem rozepřím. Obrat nastal
jen v tom, že nyní byl Kilián ochoten o hejtmanově návrhu uvažovat a o něm
mluvit. Dálo se to ještě hezkou chvíli způsobem poněkud nepřiměřeným pro rodinu
městského hodnostáře, pozdviženými hlasy, ale nakonec to omrzelo oba, otce i
dceru, a pokračovali v&#160;debatě již daleko klidněji.</p>

<p class="e-bookprozatext">Otec Kilián probíral věc ze stránky obchodní. Už se mu
nezdála tak zcela nesmyslná. Zajištění jmění&#160;–&#160;inu, ovšem, zajištění
jmění by se konečně dalo provést, Štěpka však, bohužel, nerozumí ani zbla
polnímu hospodářství.</p>

<p class="e-bookprozatext">„Že nerozumím?“ vyjekla Štěpka. To arci nebyla
nepřekonatelná překážka. „Však budu rozumět!“</p>

<p class="e-bookprozatext">„Sedláci jsou mazaní, nevěř jim! Nežli se naděješ,
stáhnou ti kůži z těla,“ namítal mírně Kilián.</p>

<p class="e-bookprozatext">„Mně že stáhnou kůži z těla? To bych se na to
podívala!“</p>

<p class="e-bookprozatext">Otec se zahleděl na dceru se starým obdivem. Zkoušel
však půdu. Zkoušel, nejsou-li zde slabiny.</p>

<p class="e-bookprozatext">„Zamiluješ se do něho, jak to ženské umějí, a pak ze
sebe necháš tahat peníze.“</p>

<p class="e-bookprozatext">„Chachacha!“ zařičela Štěpka vyzývavým smíchem. „To mě
špatně znáš.“</p>

<p class="e-bookprozatext">„Nebudu tady věčně, abych nad tebou držel ochrannou
ruku,“ dodal melancholicky.</p>

<p class="e-bookprozatext">„Och, tatínku, drahý tatínku,“ neodolala Štěpka
náhlému záchvatu něžnosti. „Však ty zde budeš ještě dlouho, velmi dlouho!“
Objala jeho kostrbatou hlavu svými mocnými pažemi a skropila ji neobvyklými
slzami dojetí.</p>

<p class="e-bookprozatext">Následujícího dne jí jakoby náhodou zastoupil cestu
hejtman Malina. Kráčel k ní rozpačitě po náměstí, jako by dlažba byla ze skla,
a jeho tvář se ladila tu do komické, tu zas do kyselé grimasy. Když jí podával
ruku svým zvláštním způsobem, nedovedla se opanovat a&#160;vyklopila mu svou
dobrou zprávu dřív, než sestrojil v ústech polo lhostejnou, polo dychtivou
otázku po nejnovějších událostech v&#160;Kiliánově rodině.</p>

<p class="e-bookprozatext">„Tak doma by to bylo vyřízeno!“</p>

<p class="e-bookprozatext">Jeho pohled okamžitě zazářil vítězoslávou. Kníry se
hrdě vztyčily. Mohl si to myslit. Byl pořád ještě tím skvělým vojákem, kterému
žádná holka neodolá. Mohl si to myslit. Pochybnosti byly zhola zbytečné. Ještě
je však třeba zachovat jistou míru. Pokorně sklonil hlavu, zasmál se, podržel
její ruku a podíval se na ni zpod čela. „A co ty, Štěpko&#160;–&#160;co ty&#160;–&#160;ty
bys chtěla?“</p>

<p class="e-bookprozatext">Přikývla s pokusem o dramatický půvab, s přivřením
víček a se sladkým pousmáním, jak by to asi udělala na jevišti v roli
osmnáctileté nevěstinky.</p>
</div>
</body>
</html>