<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">

<h3 class="e-booknadpis3bezodstrankovani">21</h3>

<p class="e-bookprozatext">Štěpka se obávala celkem zbytečně. Hejtman na návštěvě
neuplatnil ani jediný ze svých hrozných šprýmů. Choval se velmi korektně. Na
tetu se přelíbezně usmíval, tchánovi v ničem neodporoval. Sotva se však za
Štěpkou a za jeho rozklíženými kroky zavřely dveře, obrátila Anna Kiliánová
vyděšené oči k muži a&nbsp;zeptala se ho chvějícím se hlasem:</p>

<p class="e-bookprozatext">„Ten člověk stůně. Je už skoro stejný ubožák jako já.
Co se mu to jenom stalo? Nic jsem netušila. Proč jsi mi nic nepověděl? Štěpka&nbsp;–&nbsp;och,
Štěpka je nešťastná!“</p>

<p class="e-bookprozatext">Kilián chodil po pokoji těžkými kroky, hryzl si knír,
prkna podlahy pod ním sténala.</p>

<p class="e-bookprozatext">„Ten, ach, ten&nbsp;–“ nenalézal vhodné pojmenování,
jímž by vyjádřil svou ošklivost, „stůně na svůj špatný život, na svůj mizerný,
bídný život a co nejdřív na něj dostůně. Ty se tím netrap. Já jsem vlastně rád,
ano, jsem rád! Umřu s pokojem, až on&nbsp;–&nbsp;až ona zas bude sama. Už se
nemusím bát o její budoucnost. Co jsem jí dal, zůstane její. Ale on!“ Zastavil
se před Annou a vypoulil na ni své bledé oči. „Ať si nemyslí, že jsem hrobku
stavěl také pro něho! On do ní nesmí, rozumíš? Nechtěl bych, aby tam, kde budu
ležet já, byl také on. Pro něho by bylo dobré&nbsp;–&nbsp;takhle někde za
plotem. Takový chlap! Takový shnilý chlap!“ Hlas mu ochraptěl, nedovedl již
ovládnout své vzrušení, modré žíly na spáncích mu naběhly. Konečně jeho stará
zášť k Pavlovi propukla, hněv, živený a tajený po celá dlouhá léta.</p>

<p class="e-bookprozatext">„Bože, bože,“ naříkala nemocná, „vždyť je to bratrův
syn! Naprosto tomu nerozumím. Vysvětli mi to blíž! Proč ho tak proklínáš? Každá
nemoc je neštěstím. Mírni se, prosím tě, a&nbsp;nerozčiluj se tolik! Sama se už
celá chvěju. To mám dnes pěkný svátek. A ty to víš už kdovíjak dlouho!“
Vyčítala mu nejvíc, že dosud žila v klamu, jako by jen to bylo nyní tak
důležité.</p>

<p class="e-bookprozatext">Pravda, otec Kilián věděl o zeťově nemoci již dávno.
Jak by si jí byl nepovšiml on, který tak žárlivě střehl dceřino štěstí? Jeho
občasné návštěvy ve dvoře postačily k tomu, aby viděl. Viděl dokonce mnohem
bystřeji než Štěpka, která byla s mužem v&nbsp;každodenním styku a jíž unikaly
podrobnosti pozvolného zhoršování. Kilián si v hlavě pečlivě skládal výsledky
svých pozorování a došel k jistotě. Ta věc se nikdy nevyléčí. Je to začátek
konce. Co sám nechápal, vysvětlil mu doktor Blodek. Ne, mistr Kilián neměl o
povaze ani o průběhu zeťovy choroby nejmenších pochybností.</p>

<p class="e-bookprozatext">Jenže nebyl z těch hovorných. Nedovedl se svěřovat se
svými obavami, dokonce ne své nemocné ženě. To tak ještě, znepokojovat tím ji,
chudáka! Blažeji, dokud nic netuší. Otec Kilián byl velkodušný. Svá podezření
si nechával pro sebe. Měl-li nějakou příčinu se užírat, nehledal těšitele,
jemuž by si postýskal, nemínil se s nikým o svůj zármutek dělit. Mluvit o tom
se Štěpkou? Zbytečné. Nemohl jí pomoci, proč by jí tedy ztěžoval její tak dost
už trpký los?</p>

<p class="e-bookprozatext">Pocity, s nimiž Kilián sledoval Pavlovo chřadnutí,
byly ostatně velmi smíšené. Jeho stanovisko bylo hněvivé. Odpor k bídáku, který
si tu zdravou holku vzal, sám jsa nemocen, na pokraji záhuby, připoutal ji k
sobě, sobecky ji ukradl i s jejími penězi, zostudil ji svými starými ohavnými
hříchy a zařídil si pěkné, blahobytné umírání. Tedy umírání&nbsp;–&nbsp;tu jsme
u toho, u příjemné stránky té věci. Ještě trochu trápení, a Štěpka bude vdovou.
To, co vložil do manželského podniku, nebude zcizeno ani promrháno. Všechno se
zas vrátí do kiliánovských rukou, jen jméno bude jiné. Nu, na tom už konečně
nezáleží, s tím se už Kilián smířil, ta bolest dobolela. A&nbsp;Štěpka si pak
bude moci vzít nějakého rozumného, slušného člověka a začít život znovu.</p>

<p class="e-bookprozatext">Pohříchu se stavitel Kilián jen zřídkakdy díval do
mlhavé budoucnosti svého rodu s takovým optimismem. Většinou u něho převládala
nedůvěra, zklamání. Může se říci, že ho už delší dobu na světě pranic netěšilo.
Cožpak ho zlomyslný osud po celý život nepronásledoval víc, než bylo slušno?
Svou jedinou dceru se mu nepodařilo výhodně provdat. Žena se mu roznemohla.
Teď, když je už stár, ještě tenhle ošklivý případ se zetěm. Když se to tak vezme,
nedá se přesně říci, jak dlouho ještě bude ten zloděj otravovat vzduch kolem
sebe svou ohavnou nemocí!</p>

<p class="e-bookprozatext">Kiliánovo stáří se nedalo ani porovnat s bezstarostným
stářím takového Gromana, který žil v úctě a vážnosti se svou zdravou dosud a
čilou ženou, obklopen dětmi a vnuky. Kilián osaměl, to se nedá popřít. Nedočkal
se vnuků a už se jich asi nedočká. Kéž by byl aspoň nenechal svého
stavitelského řemesla! Činnost mu scházela jako žíznivému voda. Samotářsky
chodil po procházkách ve svém šosatém kabátě, na hlavě polocylindr se širokou
stuhou, na nohou perka s ohnutými špičkami. Majestátně nesl své těžké tělo,
pohupoval se v kolenou a astmaticky oddechoval. Jedna cesta vedla na hřbitov,
tam postál, pokochal se pohledem na svou nádhernou hrobku, druhá vedla do dvora.
Díval se jen jaksi mimochodem, ale nic mu neušlo. Sledoval zetě, jak vrtošivé
tančí na svých nepevných nohou. Vlasy toho předčasného starce již notně prořídly,
vyzáblý nos se ještě víc protáhl, navoskované kníry trčí z proláklin tváří jako
jedovaté bodliny, na týlu je vidět každý obratel, v nalomené postavě haraší
všechny kosti. Byl by mohl ovšem snadno říci s vítězným úsměvem: „Štěpko, kdo
měl pravdu?“ Takový však Kilián nebyl. Nikdy by se byl nesnížil k tomu, aby
zkrušené dceři vyčetl její osudnou paličatost.</p>

<p class="e-bookprozatext">Samotářsky si žil mistr Kilián, tím ovšem není řečeno,
že by byl neměl ani jediného přítele. Stará generace šetřilů a zbohatlíků od
krejcaru byla jeho generací. Purkmistr Berger, tichý, diskrétní, s&nbsp;bradavicí
na čele a s prošedivělými mrožími kníry, Groman, první radní, s plnovousem
bílým jako mléko, s květovanou kupeckou čepičkou na lysé hlavě, řídící a
regenschori Karban, kolohnát s&nbsp;rudým, chmýřnatým týlem, v černém císařském
kabátě, podobném sukni, malý, otylý, vzdychavý doktor Blodek se zlatými brýlemi
na nose podobném knoflíku a pak ještě dva či tři ze staré gardy.</p>

<p class="e-bookprozatext">Někdy chodili zvolna po náměstí nahoru dolů, šermovali
holemi, debatovali, zastavovali se za každým druhým krokem. Berger vždycky
uprostřed, Groman po jeho pravé, Kilián po levé ruce. Nemluvili nikdy naplano.
Někdy nemluvili vůbec. Byla to každodenní přehlídka hodnostářů a stařešinů,
defilé, které připomínalo mladým, že ještě žijí, že ještě vládnou a že je
předčasné vztahovat ruce po moci a po nastřádaném jmění.</p>

<p class="e-bookprozatext">Ještě žijí a vládnou staří mušketýři, strašící módou z
minulého století. Nudí kdekoho svou starosvětskou opatrností a&nbsp;starosvětskými
názory. Žijí&nbsp;–&nbsp;či snad už jen spí? Pomalu koluje krev v jejich
žilách, pokojně tepou srdce. Stará generalita! V&nbsp;mnohém byli poraženi, v
mnohém přehlasováni, v mnohém již ustoupili, ani si sami neuvědomujíce, že
ztrácejí pole za polem, píď za pídí. Přesto ještě sedí na svých čelných
místech, setrvačnost důvěry, strach z neznámého, úcta k šedinám&nbsp;–&nbsp;to
vše jim pomáhá udržet se v nejbeznadějnějších půtkách. Vida, i nová radnice je
prý už těsná, bylo by třeba postavit nákladnou budovu pro spořitelnu. Mlčte
raději, vy mladí, stačila nám, musí stačit i vám, nezaujímáte víc místa na
zemi. Marně hlučíte a rozséváte nespokojenost. Elektrické světlo, vodovod, regulace&nbsp;–&nbsp;samé
nebezpečné novoty. Nikdy! Nikdy! Jen přes naše mrtvoly. Tráva zarůstá náměstí&nbsp;–&nbsp;nechť
si zarůstá. V té trávě jsme si hrávaly my a naši dědové, nechť si pohrají i
vnuci a pravnuci. Starý svět je bezpečný. Držíme pevně svůj starý svět.</p>

<p class="e-bookprozatext">Občas si starci před obědem usednou v novém Králově
hotelu na náměstí, popijí čtvrtku červeného vína. Nepijí jako labužníci, ale
jako lidé, kteří vědí, co se sluší a patří. Málokdy se stane, že v té posvátné
chvíli k nim přisedne nezvaný host. Sedí tu Berger ve vší slávě své moci, s
šestašedesáti lety na rovném dosud hřbetě, naproti němu Groman se staletou
tradicí svého závodu, o pouhé čtyři roky mladší než Berger. Právě tak na
jilemnickém hřbitově na sebe hledí gotické pomníky obou rodin, Bergrů a
Gromanů. Dvaasedmdesátiletý mistr Kilián k nim vlastně ani nepatří, je to jen
přistěhovalec a nemá rod, byl však mezi ně přijat a zůstal jim věren. Karban je
syn sedlákův, ale čtyřicet let učil jejich děti a vnuky, hrál revmatickými
prsty na kruchtě k&nbsp;svatbám i pohřbům. Je mu osmašedesát, zato Blodkovi je
už skoro osmdesát, má tváře jako z&nbsp;tvarohu, ruce se mu chvějí a oči
mžikají pod skly brýlí. Léčil je i&nbsp;jejich děti a troufá si je všechny
léčit i v poslední, nevyléčitelné nemoci, která na sebe nedá už příliš dlouho
čekat.</p>

<p class="e-bookprozatext">Opatrně pozvedají sklenky, pijí a mlaskají, otírají si
ústa kapesníky velikými jako rubáše. Nevědí, že jejich dny jsou sečteny.
Nevědí, že než uplyne osm let, bude Berger dohasínat v zapomenutí a na jeho
místě že bude sedět a vládnout nedůvěryhodný Rittich, a&nbsp;o&nbsp;málo
později Groman, ubohá troska člověka, že bude tupě, bez paměti sedět v
rozviklaném plyšovém křesle a blekotavým jazykem se ptát vnuků, jak se ten či
onen předmět jmenuje. Netuší, že Blodek opustí své pacienty do tří let a že
Kilián, mistr Kilián, který postavil tolik domů, který si umínil přežít
umírajícího zetě, nejvíce ze všech si pospíší. Bude uložen pod šmolkově modrou
klenbou své hrobky, pod kmitavou hvězdičkou uplakaného věčného světla se vší
svou hněvivou pýchou, nedočkav se rozřešení ožehavé otázky, co učiní a&nbsp;jak
si povede Štěpka, až tomu zhýralci, který ji uloupil, ustele naposledy.</p>

</div>
</body>
</html>