<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">13</h3>

<p class="e-bookprozatext">Malinův lajtnant přijel domů na svou první vojenskou
dovolenou. Sloužil v Celovci u horských myslivců. Byl opálený jako cikán,
vysoký, kostnatý, měl pod nosem knírek, na který byl velmi hrdý, a snažil se,
seč byl, aby se ukázal jako muž s bohatými životními zkušenostmi.</p>

<p class="e-bookprozatext">Ze začátku také trochu zadrhoval česky, patrně z
jakési koketérie. Vyléčil se z toho v několika hodinách, nebylo to s jeho
odnárodněním ještě tak zlé. Vymlouval se, že po celé měsíce nepromluvil svou
mateřštinou a že má u praporu jen samé Němce, Slovince a Vlachy. Dokonce se
pokusil pronést několik vět v těchto řečech, produkce dopadla velmi dobře,
ovšem, Malina ani Jan se o&#160;tom nemohli přesvědčit, poněvadž žádný z těch
jazyků neznali.</p>

<p class="e-bookprozatext">Na Vejrychovsku se odedávna pila po večeři káva. Kdo
dostal chuť na pivo, šel si na ně do hospody. Pan lajtnant si poslal France pro
víno. To bylo něco nevídaného a neslýchaného, staré dobré zvyky tím byly
nadobro porušeny. Němý „U koníčků“ posunkoval a mnohoznačně se usmíval, Pavlův
příjezd mu činil obzvláštní potěšení. Snad nikdo na Vejrychovsku neměl z
mladého pána takovou radost jako on. Dával ji najevo všemožným způsobem. Otáčel
se kolem důstojníka, naznačoval, jak jím je okouzlen, jak je na něho pyšný.
Dokonce se opásal na dvoře jeho šavlí, divoce jí šermoval a pokřikoval po
děvečkách. Pavel se na to díval oknem, vhod mu to zrovna nebylo, ale nechtěl
hned první den dělat doma výstupy.</p>

<p class="e-bookprozatext">Otec i bratr hleděli na Pavla s netajenou nedůvěrou.
Nešlo tu jen o to zatracené víno. Za celý den mu ani nenapadlo, aby se podíval
do stáje, do chlévů, aby se pozeptal, jaké škody natropila zima, jak to letos
vypadá s úrodou, která pole ošili a která nechali ležet ladem. Jan mu občas
nesměle nadhodil, jak se to tu všechno změnilo od těch dob, co spolu sázeli
slunečnice za čertovu stodolu, že z&#160;tehdejšího hříběte Tondy je dnes už
starý valach, a jak se jim podařilo přikoupit díl domkáře Vancla při silnici i
s kusem přilehlé paseky, ale důstojník neprojevil o nic živý zájem, nestál o&#160;vzpomínky.
Tak vida, to bolestné loučení před lety s každým kouskem půdy, s každým
zamilovaným koutem, bylo přece jen smrtelně vážným rozloučením&#160;–&#160;navždy!</p>

<p class="e-bookprozatext">Příběhy, jimiž se lajtnant bratrovi odvděčoval, nebyly
toho druhu, aby z nich střídmý, šetrný mladý sedlák mohl mít ten pravý požitek.
Pavel měl, jak se na vojáka sluší, dvě lásky: víno a ženy. Znělo to sice trochu
nevěrohodně z jeho sotva ochmýřených úst, ale on přece již dávno nebyl pouhý jinoch,
vojna z něho učinila muže. Malina se díval neúčastně k stropu, pokuřoval si,
ale v duchu se vracel k oné dávné rozmluvě, již měl se švagrem stavitelem.
Uvažoval, bylo-li tak docela správné, že dal tenkrát za pravdu tomu
inteligentu, který měl pro všechny jeho obavy a námitky jen hladká a nic
neznamenající slova. Nebývalo by tenkrát líp, kdyby byl Pavlovy vrtochy uvedl
na pravou míru několika pádnými ranami lískovicí?</p>

<p class="e-bookprozatext">Víno a ženy! Jakási provdaná italská dáma v garnizóně,
manžel Němec, hloupý jako všichni manželé, důvěřivý, jak dovedou být jen muži&#160;–&#160;och,
co všechno už pan lajtnant prožil s ženami! Tyhle jižní dívky, tak vášnivé, s
jiskrným zrakem, s překypujícími půvaby, duchaplné, rozmarné! Ale vraťme se k
té italské dámě. Cože si Pavel jednou nedovolil? Předvedl jí celou setninu s
tasenou šavlí jako generálovi! Jenom si představte, příkrá, křivolaká ulička
horského města, bílé, sluncem prozářené domy. Jak se smála, jak mu za ten
husarský kousek děkovala!</p>

<p class="e-bookprozatext">Jan se drbal ve vlasech, pošupoval si čepici ze strany
na stranu, rozpačitě si prohlížel své zašlé, od země černé nehty&#160;–&#160;bylo
to pořádně k smíchu. A přece se nesmál ani on, ani otec Malina.</p>

<p class="e-bookprozatext">To že je jejich Pavel? Když se procházel kolem
obrovských kachlových selských kamen, podobných oněm, v jejichž měděnci choval
kdysi černokněžník Vejrych své vojáky z otrub, břinkaly mu ostruhy. Docela
zbytečné ostruhy, vždyť byl pouhým poručíkem od horských myslivců, nejezdil na
koni! Svůdci vlašských a slovinských dam břinkaly ostruhy, blyštěly se mu
knoflíky na zbrojním kabátě, v&#160;čajových sklenicích na stole světélkovalo
kalné víno z hospody „U&#160;koníčků“. Jan kouřil dýmku jako jeho otec. Pavel
cigarety, prsty měl od nich celé žluté.</p>

<p class="e-bookprozatext">„Tohle není, myslím, tuze zdravé,“ osmělil se Jan
ukázat na zežloutlé prsty.</p>

<p class="e-bookprozatext">Pavel se uštěpačně ušklíbl:</p>

<p class="e-bookprozatext">„Tak si mě tedy představ, jak stojím před četou s
fajfkou v hubě!“</p>

<p class="e-bookprozatext">Uložili hosta do široké selské postele, do jeho bývalé
postele ve světničce za kuchyní. Pavel se zul a děvečka Manda odnesla jeho
lesknoucí se perka do kuchyně s posvátnou úctou.</p>

<p class="e-bookprozatext">Jak se panu důstojníkovi leželo na tvrdém slamníku pod
pruhovanými duchnami, s tím se ani bratrovi ani otci ráno nepochlubil. Zdálo se
mu asi pod jeho úroveň přiznat se jim, že se tak dobře nevyspal ani v
prachových peřinách navoněné italské dámy. Probudil se velmi pozdě, s hlavou
plnou vzletných, nově vymyšlených historek pro toho trumberu Jana. Seděl na
posteli, protíral si oči a díval se na dvůr nízkým okénkem, na němž kvetly
pelargónie. Viděl dokořán otevřená vrata statku, stezičku tratící se v&#160;jetelišti,
psa rozvaleného u boudy a němého France, který zrovna zapřahal koně do
žebřiňáku. Jan rozmlouval u studny s urostlou, černovlasou dívkou, oděnou zpola
po pansku, zpola po domácku. Nebyla to ovšem žádná cizí slečna, nýbrž jen jeho
sestřenka Štěpka Kiliánová, Pavel ji však nepoznal, byla k němu obrácena zády.</p>

<p class="e-bookprozatext">Ejhle, žena! Podle všeho hloupá, maloměstská husička,
která se umí jen červenat a klopit oči, ale přece jen žena! Jan bude koukat, co
důstojníci dovedou! Seskočil z postele a chvatně se oblékal.</p>

<p class="e-bookprozatext">Štěpka přišla do dvora z důvodů velmi prozaických:
Kiliánovi potřebovali máslo a trochu smetany. Ani ji nenapadlo, že má
Vejrychovsko tak vzácnou návštěvu. Jan nebyl z těch, kteří všechny noviny hned
vysypou z rukávu, zvlášť když v nich je obsažena trpká příchuť. Užasla, když se
před ní Pavel zčistajasna objevil v&#160;celé své nádheře. Prvním jejím pocitem
bylo leknutí, které se však ihned proměnilo v upřímnou radost. Oči jí zazářily,
vztáhla k&#160;důstojníkovi svou buclatou ruku. Jan si bratra nevšímal, horlivě
přepočítával na dlani drobné.</p>

<p class="e-bookprozatext">„Nazdar, Pavle! To jsi ty? No ne, jak já tě už dlouho
neviděla!“</p>

<p class="e-bookprozatext">Pavel byl poněkud zklamán, když se z neznámé krasavice
tak nečekaně vyloupla Štěpka, ale co konečně, děvče jako děvče, tohle vypadá
dokonce náramně mohutně. Vlastně je svůdná ve své překypující mladistvosti!
Nikdy předtím se se sestřenkou nelíbal, ale na vojně nabere člověk spoustu
zkušeností, a pak&#160;–&#160;ať Jan vidí, jak vypadá mužná výbojnost. Než se
Štěpka nadála, vlepil jí dvě hlučné hubičky.</p>

<p class="e-bookprozatext">Štěpka zčervenala jako kokeš a musila se opřít o
roubení studny, aby neupadla. Byla to první hubička, kterou dostala od muže.</p>

<p class="e-bookprozatext">„Jaká se z tebe stala statná a hezká holka,“ žvanil
Pavel a v duchu uvažoval, kolik je vlastně Štěpce let. „Ani bych tě byl
nepoznal! Vždyť jsi málem tak veliká jako já! Inu, děvče na vdávání!“</p>

<p class="e-bookprozatext">„To je škoda, že už musím jít,“ vydechla Štěpka.
Dívala se do země, v ruce potěžkávala kabelu s máslem a s hrnečkem smetany.
První hubička není věc jen tak lehce stravitelná! Bylo jí také trochu
podezřelé, že po tolika letech odcizení byla přivítána s takovou vřelostí.
Neuměla si to dost dobře srovnat v hlavě.</p>

<p class="e-bookprozatext">Jan ještě chvíli otálel, šťoural drátem v dýmce, když
však zjistil, že se Pavel míní malé sestřence po lajtnantsku dvořit, pohoršen
se odšoural. Hubička&#160;–&#160;proč hubička? Vždyť to je ještě dítě! Nesmírně
se mu to protivilo. Netušil, že se mu bude někdy bratr zdát tak odporný.</p>

<p class="e-bookprozatext">„Poslouchej, nemohla by ses pro jednou zdržet?“
dotíral Pavel skoro vroucně. „Nemluvili jsme spolu&#160;–&#160;už ani
nepamatuji. A já zas brzy odjedu. Než se naděješ, budu pryč, daleko, až v
Korutanech. Víš přece, kde jsou Korutany? Mohli bychom se spolu trochu
poohlédnout po starých místech.“ Bylo to poprvé za těch několik hodin, které
strávil doma, co se rozpomněl na stará místa. „Dej si kabelu k Mandě do
kuchyně, půjdeme za čertovu stodolu!“</p>

<p class="e-bookprozatext">„Ale když já opravdu nemohu!“ Štěpka kopala střevíčkem
o&#160;střevíček. Její nohy nebyly nožkami komtesky, měly pořádné číslo. „Maminka
čeká na smetanu.“</p>

<p class="e-bookprozatext">„Tak bys snad mohla přijít odpoledne!“</p>

<p class="e-bookprozatext">„Odpoledne!“ Povzdechla si a zadívala se k obloze. „Odpoledne
to také nebude možné. Musím jít s maminkou na návštěvu k paní sládkové. Mají to
už spolu sjednáno.“</p>

<p class="e-bookprozatext">„No, a co večer?“ Večer byl vlastně pro Pavlovy plány
nejpříhodnější.</p>

<p class="e-bookprozatext">„Večer se koupeme, vždyť je přece sobota,“ vymlouvala
se Štěpka ve vší prostotě. „A zítra ráno musím s maminkou do kostela a
odpoledne budu mít docela jistě také něco, každou neděli totiž něco mám, o to
se už maminka postará, ale možná, že sem zaskočím zejtra po večeři.“</p>

<p class="e-bookprozatext">Štěpka neodcházela ze dvora sama, po jejím boku se
vlekl s&#160;kabelou v ruce lajtnant Malina, za nimi nejistě klusal Hektor.
Kdyby byl mladík býval svou sestřenicí okouzlen, mohlo to vypadat jako idyla
dvou nesmělých milenců, jenže, bohužel, Pavel měl daleko do jakéhokoliv
okouzlení. To, co ho posedlo, byla spíš lovecká vášeň, touha dosáhnout laciného
milostného vítězství.</p>
</div>
</body>
</html>