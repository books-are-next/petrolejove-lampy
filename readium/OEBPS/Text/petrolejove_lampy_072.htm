<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">

<h3 class="e-booknadpis3bezodstrankovani">11</h3>

<p class="e-bookprozatext">Hejtman Malina nebude ležet v nádherné kamenné hrobce,
ale v&nbsp;obyčejném hrobě, jako si to přál mistr Kilián, Štěpka však na něho
nezapomene. Štěpka mu jeho smutný příbytek ve vlhké hlíně ozdobí, jak jen živí
dovedou okrášlit hroby svých mrtvých. Bude mít pomník s nápisem, ne jako
Vejrych hrob beze jména, bude mít kvítí, svíčky a to všechno, nebude opomíjen,
nebude osiřelý, ne, to nebude! Štěpka si to odpřisáhla. Květiny a světlo, slzy
a vzpomínky, všechno bude mít jako ostatní slušní nebožtíci. O Dušičkách
papírovou podušku s růžemi, nakadeřenými na vlásence, a stuhy z&nbsp;věnců,
které mu dnes darovali.</p>

<p class="e-bookprozatext">Uprostřed bílé sněžné plochy červená jílovitá jáma,
čpící chladem a syrovostí. Štěpčino srdce se sevřelo hrůzou z představy, být
takhle pohřbena a zasypána. A mít pouhých osmatřicet let! Byla pobledlá, ale
nesklonila hlavu, aby se oddala drásavému pláči. Měla v sobě již všechno
vyřízeno. Všechno důležité se zběhlo přede dvěma dny, za jízdy z Prahy. To, že
zde stojí v černém, vlajícím závoji nad otevřeným hrobem, je už jen dodatek,
trochu parády pro zvědavé lidi. Tečka na konci věty, víc nic.</p>

<p class="e-bookprozatext">Několik větviček chvoje bylo vrženo na rakev, několik
hrud zadunělo na jejím víku při oficiálním rozloučení, lidé se začali
rozcházet. Štěpka se dívala do hrobu v tesklivém zamyšlení, v&nbsp;jakémsi
tupém údivu, stála a stála, až Jan začal být netrpělivý a&nbsp;lehce se dotkl
jejího ramene. Tázavě se na něho podívala. Tvářil se tak prosebně a rozpačitě,
byl tak neohrabaný v roli truchlícího pozůstalého, že se na něho musila usmát.</p>

<p class="e-bookprozatext">Šerá, neprůhledná obloha. Smrčí hřbitovního plotu
ozdobené krajkovinou jinovatky. Štěpka si všechny podrobnosti toho dne bude
pamatovat až do smrti. Okolní mohyly jako kupky sněhu, panensky bílé, cesta k
Pavlovu hrobu rozdupána nesčetnými šlépějemi. Kráčela zvolna za Janem, občas se
ohlížela. Tam byl zanechán, tam byl uložen, zbývá ho jen zahrabat. Nikdy již
nezazní jeho výsměšný chechtot, nikdy již se neustrojí do svátečního
stejnokroje. Jeho lovecký pes vyje tesklivě u boudy. Ručnice, za niž bylo
zaplaceno tím, čemu se říká štěstí ženy, visí na rohatině v&nbsp;hoření
předsíni. Bude třeba občas setřít prach z osiřelé zbraně, pohladit psa, který
ztratil pána.</p>

<p class="e-bookprozatext">Před hřbitovními vraty přešlapoval trpělivě hluchoněmý
Franc vedle dvorských saní. Z huňatého kožichu hleděla ostražitě malá, vrásčitá
hlava starého Maliny. Byl již příliš vetchý a lítostivý, aby ho nechali
brouzdat vysokým hřbitovním sněhem a kdovíjak dlouho stát nad okrajem truchlivé
jámy. Již je Štěpka zachumlána v kožichu vedle starce, němý s čepicí na uších
bere do ruky bič. Jan si důstojně sedá proti otci a švagrové. Koně se pohnou a
rolničky vesele zazvoní na cestu do života.</p>

<p class="e-bookprozatext">Od hřbitova do nového, neznámého života cinkají
rolničky, cink-cink-cink místo smutečních hran. Štěpka se poklidně rozhlíží.
Již ji nemůže zabolet žádná ztráta, vždyť všechno, co se dalo ztratit, je už
poztráceno. Rolničky zvoní a koně klušou, odfrkávají páru od nozder, chvílemi
je cítit ostrý zápach jejich trusu, padajícího do sněhu. Koňské zadky
poskakují, kýta se tře o kýtu tak stejnoměrně, tak směšně!</p>

<p class="e-bookprozatext">Milí koně, milé rolničky! Jan je tak komický se svou
snahou udržet v obličeji výraz zarmoucenosti! A strýc je tak ubohý, jistě si
ani neuvědomuje, koho to zanechal tam vzadu, na zasněženém hřbitově! Saně
vjíždějí na náměstí, předjíždějí roztroušené skupiny posledních funusníků v
černých zimnících, se svícemi v rukou. Ty svíce! Nyní budou přezkoumány zrakem
šetrných hospodyň a&nbsp;uschovány na dně skříní a prádelníků, a až zas
nadejdou dlouhé zimní večery, bude tu hojnost levného a dobrého svícení. Při
jejich blikavém světle budou otcové rodin číst noviny a romány na pokračování,
matky látat a podplétat punčochy, žáčkové psát své školní úlohy, jen na
nešťastného hejtmana Malinu, který se na bezvýznamné maloměšťáky díval hezky
zvysoka, nebude při nich vzpomenuto.</p>

<p class="e-bookprozatext">Pozůstalí, sedlák, stařec a žena, přejíždějí most přes
Jilemku, nad nímž se pod sněhovými kápěmi hroutí oba světci, Václav a Jan, a
již zvoní rolničky Nádražní ulicí. Do tváří jim vítr věje od martinického lesa
ledové krupky, ale již je zřít střechy dvorských stavení, v&nbsp;Štěpčině
velikém domě se hrdě kouří z komína. Teplo! Štěpka je prokřehlá a těší se na
vlídný žár svých kachlových kamen. Ve špíži je připravena do hněda upečená
bábovka a Manča má jistě již kávu uvařenu. Zahýbají k Vejrychovsku. Hle,
otevřené okno! To se větrá pokoj, kde Pavel naposledy nocoval. Tím oknem se
mají rozptýlit do vesmíru poslední stopy jeho pobloudilé duše. Šťastnou cestu
na tu věčnou pouť, na ten nekonečný koloběh, který ozdravuje a&nbsp;k&nbsp;novému,
čistšímu životu znovu připoutává to, co bylo poskvrněno.</p>

<p class="e-bookprozatext">Oklepávají si boty na prahu, a nyní do síně, do útulné
síně, kde už mrazivý vítr neřeže do uší. Štěpka cítí, jak se jí v prsou
rozrůstá opojný pocit svobody. Vzácný dar života je jí vrácen, bude moci opět
naložit se svým časem podle svého, naplnit své dny podle vlastního přání. Je
paní pěkného statku a příbuznou sedláka Jana, nikdo jí nemá co poroučet, budou
spolu svorně pracovat v jednom spřežení. Vyvine všechen svůj důvtip a všechnu
svou sílu k zdaru společného díla, svou kiliánovskou opatrnost soustředí na to,
aby nebyla ošizena. Teď se teprve ukáže, co Štěpka dovede. Drahý dvůr! Všechno,
co proti němu měla v dobách zármutku a&nbsp;trudnomyslnosti, bylo pustým
rouháním. V duchu jej odprošuje. Vždyť byla vlastně nemocná, jistěže byla
nemocná, ale teď se jí zas vrací její staré, veselé zdraví.</p>

<p class="e-bookprozatext">Odložila v kuchyni na služčinu postel svůj smuteční
klobouk se závojem a opásala se modrou zástěrou hospodyně. V čele stolu usadila
strýce, po své pravé straně švagra, vlastní rukou nakrojila bábovku. „Dejte si
dobře chutnat!“ A už to není zamyšlená a&nbsp;sklíčená vdova, ale žena, ne sice
krásná, ale kyprá a svěží, vlastně dívka, která dosud nepoznala muže. „Jezte a
dejte si chutnat!“ a&nbsp;přistrkuje hrneček k Janovi, který ji pozoruje s
ostýchavou nedůvěrou, potom strýci, jehož kostnaté ruce se třesou. Vpadlá ústa
nemají už ani jediný zub.</p>

<p class="e-bookprozatext">„Vypadáš, jako bys přišla z bálu, ne z pohřbu svého
muže,“ kysele se usmívá Jan nikoli bez ostnu výčitky. Jemu samému ani nenapadne
truchlit, ač právě pochoval jediného bratra, teď je však poněkud uražen, že
vdova není dostatečně zkrušena. Nastává chvíle, kdy by se hodilo častovat ji
mužnými útěchami.</p>

<p class="e-bookprozatext">„Jen ji nech, ať se dívá vesele do světa, ať se směje,“
snad poprvé v životě stařec upřímně hájí svou snachu s trojitou bradou. Štěpka
sedá ke stolu, míchá lžičkou kávu, zakusuje se zdravým chrupem do bábovky. Její
oči bloudí k oknu, vidí venku poletovat sníh v&nbsp;rozmarném tanci. Padá, padá
na vejrychovská pole, kde pod studenou duchnou spí Štěpčino obilí, vrší se na
střeše čertovy stodoly, staré zchátralé stodoly, která by mohla mnoho vyprávět
o&nbsp;Štěpčině dětství. Tam na mezích kolem statku, v aleji, na mokřině u
lesa, všude jsou vytlačeny stopy jejích dávných kroků. Všude kolem je její
stará zaslíbená země. Tu zemi si poctivě koupila, zaplatila ji prací i hořem.
Dostala za ni výměnou strašlivá zklamání. Teď je však její! Je její! Vítězná
radost Štěpku zaplavuje.</p>

<p class="e-bookprozatext">„Kdypak to tam venku přestane?“ ptá se znalecky
švagra.</p>

<p class="e-bookprozatext">„Za týden máme konec února,“ počítá sedlák na prstech,
„v polovině března by mohla přijít obleva, možná však také, že až počátkem
dubna.“</p>

<p class="e-bookprozatext">„A potom se pustíme do práce!“ Štěpka se červená
ostychem, že vyslovila tak veliké slovo, červená se jako holčička.</p>

<p class="e-bookprozatext">„Pustíme se do práce,“ přikyvuje Jan. I on je celkem
spokojen. Strašidlo, které tu kazilo vzduch, je to tam. Není již příčiny k
svárům ani k obavám. Štěpce nelze upírat právo na to, co ze dvora získala.
Ostatně, je jisto, ta ženská má svou cenu. Musí se jí přiznat, že tehdy v zimě,
když se dohadovala o smíru, jednala velmi diplomaticky. Milerád jí i napříště
poradí a pomůže, však mu za to slušně platí. Bláznivý Pavel, který dal život za
trochu flámů, který dal přednost lenošení před poctivou prací, zmizel v
propadlišti. Už teď je vidět, že tu po něm nikde nezůstane prázdné místo.
Naopak! Až Štěpka nadobro zapomene, stane se z ní teprve pravá žena na svém
místě. Není tomu ani tak dlouho, co vinou tamtoho vojáka viselo všechno takřka
nad propastí. Teď je už zas, chválabohu, všechno v pořádku. Statek je zachráněn
Štěpčinými penězi, jenom jejími penězi, to se také musí uznat. Dokonce je
naděje, že se to teď hne trochu kupředu. Och, jistě se to hne kupředu. Jan,
vychytralý sedlák, vidí před sebou, v mlhách nepříliš daleké budoucnosti, obraz
příštího, většího a bohatšího Vejrychovska.</p>

<p class="e-bookprozatext">„Ještě dobře, že spolu neměli děti,“ myslí si uvnitř
své kulaté, krátce ostříhané hlavy. „S dětmi by byla potíž. Matce dětí není
radno důvěřovat. Sotva bychom se tak dobře shodli, kdyby tu seděly Pavlovy
děti.“</p>

<p class="e-bookprozatext">„Kdyby tak ještě byly děti,“ touží zádumčivě Štěpka po
ještě úplnějším štěstí, „to by teprve bylo to pravé!“ Je ochotna dřít se do
úpadu pro přelud Vejrychovska svého dětství, pro tklivé Vejrychovsko mrtvé
matky, pro památku svého neúnavného, svědomitého otce, pro pouhou rozkoš ze
vzkvétajícího díla, ale ještě raději a ještě zuřivěji by pracovala pro docela
prostý lidský cíl, pro budoucnost krve ze své vlastní krve!</p>

<p class="e-bookprozatext">Strýc hledí před sebe sivýma, vyhaslýma očima, láme po
drobtech bábovku. Znenadání odpovídá na jakési vlastní toulavé myšlenky, které
s tím, co se zde mluví a sní, nemají žádnou spojitost: „Co není, může být.“</p>

<p class="e-bookprozatext">„Co tím myslí?“ děsí se, diví a vzrušuje Štěpka,
náchylná k&nbsp;pověrčivosti, vždycky ochotná k nějaké naději. V starcově
blábolení nalézá odpověď na skryté touhy svého nitra. „Co není, může být,“ opakuje
si v srdci to, co se odlepilo od malátného mozku jako pavučina z trávy za
větrného dne. Co není, může být! Najednou je Štěpce do zpěvu. Vždyť má ještě
celý život před sebou, celý dlouhý život! Je ho utracena jen docela malá část. „Co
není, <span class="e-booktirazacitacetextkurzivachar">bude</span>!“ přislibuje jí její
naděje, a nová radost se mísí s jásavými myšlenkami o příští činnosti.</p>

<p class="e-bookprozatext">„Tváří se blaženě, přespříliš blaženě,“ všímá si jí
starostlivě Jan. „Je tu přece ještě jedna věc, která se nesmí pustit ze
zřetele, jedna hrozivá věc, která by mohla dvoru ublížit. A v tom jí nelze tak
docela důvěřovat. Co když si zamane, že se znovu provdá? Pak by nastaly nové,
nečekané zápletky. Ženská plná života&nbsp;–&nbsp;och, v tom je pěkné čertovo
kopýtko!“ Jeho čelo se krabí vráskami, prsty zajedou do vlasů, ústa se křiví&nbsp;–&nbsp;obraz
usilovného přemýšlení. „Provdá-li se, přijde polovina dvora do cizích rukou.
Pak by se mohly objevit také ještě děti. Ne, to se nikdy nesmí stát! Nesmí,
pravda, ale jak tomu zabránit?“</p>

<p class="e-bookprozatext">Zešeřilo se zatím a tma rychle houstne. Štěpka vstává,
aby rozsvítila stahovací petrolejku nad stolem. Vztahuje oblé paže, snímá
opatrně cylindr, povytahuje knot, škrtá. Sedlák i stařec sledují mlčelivě
pohyby jejích rukou, dívají se nábožně vzhůru, jako by na tom, vznítí-li se či
nevznítí knot od oharku zápalky, bylo závislé všechno blaho budoucnosti. Světlo
vzplanulo, pohaslo a konečně přiklopeno sklem, znovu zaplálo.</p>

<p class="e-bookprozatext">„Neměla ženichů na vybranou, když byla o deset let
mladší,“ v&nbsp;duchu se utěšuje Jan a zkoumá její širokou tvář, ozářenou
lampou, „tím spíš se o ni nebudou zajímat teď. Ale co kdyby přece? Pak by snad
bylo moudřejší, abych je předešel. Co? Já? Předešel? Ne, není to hloupý nápad.
Když mohl Pavel, proč bych nemohl já? Štěpka&nbsp;– co je to Štěpka? Polovina
Vejrychovska. Spojit obě poloviny, mít jediné, veliké Vejrychovsko, nebylo by
to krásné? Ovšem, jestliže by si dala říci.“</p>

<p class="e-bookprozatext">Petrolejka se malounko kývá. Štěpka jde k oknu, aby
zatáhla roletu, tam se však zastavuje, okamžik váhá. Ještě jednou, na
rozloučenou před nocí, obejme pohledem svá pole, obrysy hospodářských budov,
linii blízkého lesa. Potom se vrací ke stolu k&nbsp;svým hostům, statná, pevná,
září úsměvem a za ní roste na zdi její stín, smeká se na výstupek komína, tam
se lomí v groteskní rohatou obludu.</p>

<p class="e-bookprozatext">„Zkusím to,“ umiňuje si Jan. „Počkám tak dva tři
měsíce a pak jí to řeknu. Co se mi může stát? Nanejvýš mě odmítne. Ona mě však
neodmítne. Také pochopí, co by to pro nás oba mohlo znamenat. Statek nás spojí.“</p>

<p class="e-bookprozatext">Starý Malina mžourá do světla zapadlýma, kalnýma očima
jako churavý pták. Manča v kuchyni hlučně přikládá do kamen.</p>

</div>
</body>
</html>