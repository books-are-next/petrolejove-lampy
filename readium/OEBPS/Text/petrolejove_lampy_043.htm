<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">
<h3 class="e-booknadpis1">4</h3>

<p class="e-bookprozatext">Nakonec se situace ve statku vyvinula zcela v Pavlův
prospěch. Starý Malina se stal přes noc diplomatem. Ožil. Všechna vetchost z&#160;něho
spadla. Statek mohl zas nabýt bývalé slávy! Této slávě byl ochoten obětovat
lepšího ze svých synů. Nyní již nechtěl ani slyšet o&#160;Janově sňatku s
děvečkou. Nadhazoval, že by bylo na čase, aby se odtud klidila ta osoba, která
si činila zálusk na Malinovo jméno. Bohatství! Uším starého sedláka to znělo
jako nebeská hudba. Nechť se jen Pavel se sestřenicí dohodne a vyžení peníze
švagra Kiliána! Cesta, jíž se dal mladší syn, by mohla být i cestou Janovou. Do
statku, zbaveného dluhů, se pak snadno najde i druhá bohatá nevěsta.</p>

<p class="e-bookprozatext">Šuškali si s Pavlem, stali se z nich spiklenci. Jan se
kabonil, nemluvil, vztekal se, vyhrožoval. Byl však již předem poražen. O&#160;jeho
svatbě se přestávalo mluvit. Karla chodila uplakaná od rána do večera, ale
nikdo si jí nevšímal. Jan jí jen mátožně dodával mysli. Nevěřila mu již,
obořovala se na něho a hejtman se potají posupně smál.</p>

<p class="e-bookprozatext">Potom se myšlenka získat znovu blahobyt zmocnila i&#160;zachmuřeného
Jana. Víc a více byl zatahován do rozhovorů a snů. Ano, na Vejrychovsku se
snilo. Hypotéky budou zaplaceny. Nový kamenný dům bude stát vedle starého.
Avšak jak bude rozdělen statek? Jak bude dán průchod přirozené spravedlnosti?</p>

<p class="e-bookprozatext">„Kdybyste byli svorní! Kdybyste se domluvili!“ sladce
šveholil starý. „Mohli byste krásně žít vedle sebe. Mohl bych tu dožívat
spokojeně s vámi!“</p>

<p class="e-bookprozatext">„On bude zase hrát a utrácet,“ doznívala bouře v
Janovi.</p>

<p class="e-bookprozatext">„Nebude! Nebude!“ jásal stařec. „Už se vybláznil. Má
svou trpkou zkušenost. Má nejlepší úmysly. (To ty jsi mu nahnal strachu!) Teď
nám chce vynahradit, oč nás kdysi připravil. Jak to chce udělat, to je jeho
věc. Na způsobu nezáleží, jde jen o to, zachránit statek. Musíme mu důvěřovat.
Pod tím drsným povrchem bije citlivé srdce!“</p>

<p class="e-bookprozatext">„Nemyslí to vážně. Ještě se nám nakonec vysměje.“</p>

<p class="e-bookprozatext">„Jak špatně ho znáš! Změnil se. Vím, že se změnil.
Pozoruji ho už od jeho příjezdu. Jak se na všechno díval — pamatuješ? Jen si
vzpomeň, jak obcházel pole. V tom obcházení byla láska k hroudě.“</p>

<p class="e-bookprozatext">Hejtman se usmíval pod navoskovaným knírem. Chodil
nyní pružně, po vojensku, jako ženich, kterého hrál, kterého v něm uznávali,
čím dál víc ho v něm uznávali. Roli ničemy a trpěného parazita vyměnil za roli
zachránce statku.</p>

<p class="e-bookprozatext">Bláhový nápad Janovy chudičké svatby tonul.</p>

<p class="e-bookprozatext">„Jen jestli tě bude chtít?“</p>

<p class="e-bookprozatext">Kroutil si zálibně knír, pohupoval se na vychrtlých
nohou. Mžoural očima. „Bude-li chtít! Chacha.“</p>

<p class="e-bookprozatext">„Jen nevloží-li se do toho Kilián?“</p>

<p class="e-bookprozatext">„Toho si beru na starost.“ Pavel se díval na bratra s
pohrdáním.</p>

<p class="e-bookprozatext">„Je to přece jen vlastní sestřenice, se svatbou budou
potíže!“</p>

<p class="e-bookprozatext">„Jsi hloupý, hloupý,“ usmíval se dobrácky Pavel. „Všechno
půjde jako na drátkách. Jenom mi dopřejte času, na zajíčka se nesmí s&#160;bubnem!“</p>

<p class="e-bookprozatext">Starý Malina snad už zapomněl, že kdysi míval odpor k
trojité bradě. Zapomněl, s jakou nechutí se díval na tu dívčinu, dnes již
nemladou, když na dvoře hlučela a rámusila, jak se mu kdysi příčila její
prostořekost a neukázněné chování. A cožpak ta její divadla a&#160;všichni ti
její vykutálení a nespolehliví přátelé? Bylo tu však důkladné věno. Jejich vlastní,
malinovské věno, rozmnožené stavitelovou pílí. Kilián si ty peníze s sebou do
hrobu nevezme. Sestra dojista nebude proti tomu, aby se jimi pomohlo rodnému
statku. Jenom aby uvěřili tomu bývalému větroplachu! Jen není-li jeho pověst
nadobro prohrána a propita?</p>

<p class="e-bookprozatext">„Dávej si teď na sobě záležet,“ radil mu Jan
zamračeně. „Nech provokací a zlozvyků. Nepij s Kiliánovými zedníky u žida,
netvař se tak záhadně. Staň se lidštějším!“</p>

<p class="e-bookprozatext">„Kdy vlastně míníš začít s námluvami?“ vyzvídal
starostlivě otec. „Zdalipak se dočkám vnoučat na statku?“</p>

<p class="e-bookprozatext">Při takových řečech se hejtman mračil a pokašlával.
Nebyly mu příjemné.</p>

<p class="e-bookprozatext">„Ledacos zvelebíme,“ sliboval do větru. „Jsou nové
způsoby. Hospodařili jste po staru. Musíme se hledět dostat výš. Žít si
panštěji. Mnohé se přikoupí. Pole se zaokrouhlí.“</p>

<p class="e-bookprozatext">Starý a mladý sedlák hledívali do dálek za lákavými
vidinami. Obavy je činily nervózními. Podaří se&#160;–&#160;nebo se nepodaří?
Nedělá si z nich ten potutelník přece jen blázny? Hejtman se však nyní tvářil
vážně. Nepřipadalo jim, že žertuje. Bylo by to příliš strašné rouhání, žertovat
o těchto svatých věcech, o majetku a blahobytu.</p>

<p class="e-bookprozatext">Prvního února dala Karla výpověď. Dala ji z vlastní
vůle. Jan jí s&#160;přepjatou ochotou zapisoval do knížky data příchodu a
odchodu. Utekla do své komůrky a hlasitě tam naříkala až do oběda.</p>

<p class="e-bookprozatext">Téhož odpoledne se hejtman vrátil z města nezvykle
veselý, popískával si jako chlapec. Dívali se na něj touživě a nedočkavě.
Lepili se očima na jeho rtech. Ušklíbal se a tajuplně mlčel. Dovedl znamenitě
zneužívat svého výhodného postavení. Malina přece jen neodolal.</p>

<p class="e-bookprozatext">„Mluvil jsi s ní?“ zeptal se ho rozechvělým hlasem.</p>

<p class="e-bookprozatext">Hejtman pokynul vážně hlavou. „Je to vlastně dobré
děvče. Známe ji přece všichni tak dávno&#160;–&#160;pravda?</p>

<p class="e-bookprozatext">Kolik je tomu let, co jsme se spolu právali za
čertovou stodolou? Je pracovitá, ochotně obstarává domácnost svých rodičů, a
přitom, chce-li, dovede se chovat jako velká dáma. Bude z ní opravdu
reprezentační dvorská paní. Neštítí se jednat s čeledí přátelsky. Není tak
hloupá, aby nepochopila, jak se věci mají, aby žádala víc, než může dostat.
Chce se provdat, to je jisté. Vždyť už není z&#160;nejmladších, její čas
vlastně už také minul. Nutno uvážit, že Kiliánovi nemají ženichů na vybranou.
Nemám nic proti tomu, udělat ji, jak se říká, šťastnou. Když se to tak vezme,
jsem pro ni vlastně skvělou partií. Nebude první nevěstou, která zaplatí dluhy
svého muže. Je zralá pro sňatek, velmi zralá. Myslím, že se o mne zajímá.“</p>

<p class="e-bookprozatext">„Proč mi jen nikdy nenapadlo, že bych se sám o ni mohl
ucházet?“ divil se zkroušeně Jan.</p>

<p class="e-bookprozatext">„Cožpak ty,“ shovívavě se usmíval Pavel, jako by chtěl
říci, že by to bylo zhola zbytečné. Nyní měl zas před sebou úkol, který ho
zajímal: dobýt srdce dámy. Dobýt srdce&#160;–&#160;proč? Věděl hejtman Malina,
proč toto srdce dobývá? Věděl to dobře. Potřeboval tu marnou trofej. Byla to
lovčí úloha. Otázka úspěchu či neúspěchu, klíč k blahobytu, dokonalé vítězství
a konečně také jediné myslitelné řešení.</p>

<p class="e-bookprozatext">Sobci neváhají, mají-li uchvátit to, co jim nepatří.
Sobci žijí jen pro sebe a pro své bídné plány. Hejtman se již neprocházel
bezcílně po dvoře, nepozoroval z pouhé zlomyslnosti směšný, starostlivý život
okolo sebe. Byl opět plný energie. Zachytil stopu a neúprosně ji sledoval.</p>

<p class="e-bookprozatext">Jedné únorové neděle na sebe navlekl parádní
stejnokroj, opásal se šavlí.</p>

<p class="e-bookprozatext">„Kam jdeš? Kam jdeš?“ ptali se ho dychtivě, tušíce odpověď
již předem.</p>

<p class="e-bookprozatext">„Kam bych šel? Navštívit strýčka a tetičku Kiliánovic,“
s pýchou se přiznával hejtman. Jeho vychrtlá postava se napřímila.</p>
</div>
</body>
</html>