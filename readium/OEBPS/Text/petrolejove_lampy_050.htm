<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">11</h3>

<p class="e-bookprozatext">Vedl Štěpku pevně a odhodlaně síní až k dřevěným,
fermeží natřeným schodům, potaženým zeleným běhounem, ale tam začalo jeho mužné
sevření povážlivě ochabovat. Do ložnice vstoupila již Štěpka sama a on se za ní
vlekl mlčky jako stín. Přemožena dojmy klesla do pohovky, až se hrnečky a
talířky ve vitrínách roztřásly. Jakýsi kovový psík na červeném polštářku smutně
zakýval hlavou, nastrčenou na pružině.</p>

<p class="e-bookprozatext">Pavel se na prahu zastavil, pohlédl pronikavě na svou
kořist, která mu byla dopoledními obřady vydána v plen, ohledal si kapsy a
kostnatými, chvějícími se prsty vyňal opatrně z pouzdra cigaretu. Zarachotil
krabičkou zápalek a beze slova vyšel na balkón, který kdysi nadělal mistru
Kiliánovi tolik starostí.</p>

<p class="e-bookprozatext">Štěpka věděla bezpečně, jak se má chovat při
oddavkách, jaké úsměvy má vrhat na svatebčany při dlouhém hodování, neměla však
ani nejmenší ponětí o tom, jak si má počínat v roli zákonité manželky, kterou
manžel nechal na holičkách. Vrhla krátký a&#160;kritický pohled na odestlanou
dvojitou manželskou postel. Má se rychle svléknout a vklouznout pod peřinu?
Před očima jí zatanul vzrušující obrázek z kteréhosi ilustrovaného románu, kde
manžel chtivě rozpíná šněrovačku své ženy, zatímco z rozhalených šatů vykukuje
bílé rameno. Má snad čekat na něco podobného? Když však čekat&#160;–&#160;jak
se tvářit při tom čekání? Dosud nikdy si nedělala valné starosti, zda její chování
vypadá dosti přirozeně. Teď ji však jistota opouštěla, zvlášť když se to
Pavlovo kouření na balkóně podezřele protahovalo. Pohazovala nohou, tísněnou
malým střevíčkem, dokonce se pokusila o polohlasou melodii, její hlas zněl však
drsně a škrceně&#160;–&#160;měla vyschlo v hrdle. A tam dole cinkaly číše,
hlasy se proplétaly, hodovníci ráčili pít na něco, co se odehrávalo jen v
jejich pijácké fantazii.</p>

<p class="e-bookprozatext">Když byla Štěpčina nouze nejvyšší&#160;–&#160;stála již
nerozhodně u&#160;zrcadla a pokoušela se rozmontovat složité záhyby svého účesu&#160;–
vrátil se hejtman bledý, zdvořilý, smrtelně vážný, s pevně semknutými čelistmi.
Kradmo obhlédl situaci, o níž se bláhové domníval, že se rozřeší bez jeho
přičinění, a naleznuv ji stejně nevyjasněnou, jak byla před chvílí, vycenil
zuby v zlobném úšklebku a pochmurně zafrkal vyzáblým nosem.</p>

<p class="e-bookprozatext">„He, Štěpka,“ řekl s předstíranou bezstarostností,
jeho hlas byl však neméně vyschlý jako prve Štěpčin zpěv, „vysvětili mě na
tvého muže a teď je na mně, abych pokračoval bez předříkávačů. Avšak, Štěpko,
dvacet let uteklo od té doby, kdy jsem byl mladým kadetem, tenkrát bych byl
navázal na všechnu tu slávu bez rozvažování a lépe než teď. Vím, cítím, jsem
starý člověk, Štěpko&#160;–&#160;těš se, že budeš brzy vdovou.“ A pokusil se o
krákavý smích.</p>

<p class="e-bookprozatext">Snad jen těch prvních několik vět bylo napojeno
jakýmsi citem, těch několik prvních nesrozumitelných vět, které k&#160;ní jako
manžel promluvil, všechno další bylo už jen pustou komedií. Žel však, člověk
snadno přeslechne závažné věci mezi nicotnostmi. Štěpka poslouchala, nerozuměla
a zapomněla. Nezbylo jí, než později v&#160;toku všedních dnů pracně sbírat
zrnka moudrosti, která mohla sezobnout hned v první chvíli na rubu neromantické
svatební noci&#160;– kdyby byla chtěla a kdyby byla uměla.</p>

<p class="e-bookprozatext">Hejtman několikrát přešel pokoj z rohu do rohu.
Povšiml si trapných rozpaků, které se zračily v ženině obličeji, a jeho ústa se
ještě jednou roztáhla k ironickému úšklebku. Potom se unaven posadil na pelest
své postele.</p>

<p class="e-bookprozatext">„Nebudeme jako malé děti,“ řekl dosti vlídně s
pokřivenou tváří, „však také již děti nejsme, jak tvůj otec správně podotkl ve
své svatební řeči. Nikdo se na nás nedívá, můžeme se zařídit pohodlně po svém.
Ty nejsi první žena, kterou uvidím v košili. (Odpusť mi tu hrubost, ale myslím,
že jsem ti neřekl nic nového.) Kromě toho jsme manželé. Jistě nebudeš mít nic
proti tomu, když navrhnu, abychom si vlezli do postele.“</p>

<p class="e-bookprozatext">Sotva domluvil, Štěpka pokorně a jakoby na povel
spustila jeden těžký proud svých načechraných kadeří a s vlásenkami v zubech se
dala do druhého. Je pravda, věci se rázem staly prostšími, současně se však v
pozadí objevilo cosi nepostižitelného, hrozivého, a&#160;rýsovalo se stále
určitěji, ač se dosud skrývalo jen v&#160;protivníkových myšlenkách&#160;–&#160;ještě
to nebylo vysloveno. Pošetilá Štěpko! Nebylo vysloveno, a nejen dnes, ani zítra
ani v nejbližších dnech vysloveno nebude.</p>

<p class="e-bookprozatext">Hejtman se sebe chvatně shodil stejnokroj, odkopl
perka, na okamžik dal zasvítit své žluté kůži s černými chlupy, jaksi příliš
způsobně, s koleny těsně přitištěnými, se přioděl dlouhou, směšnou noční košilí
a vklouzl pod pokrývku. Trčel mu zpod ní jen jeho hubený nos a navoskované
kníry. Štěpka již měla vlasy rozpuštěny, stála bosa před zrcadlem, odvážila se
svléknout i vrchní šat, na jejích oblých pažích se míhal odlesk svíčky. Chvilku
se rozmýšlela, pak těžkými kroky, se zoufalou rozhodností přešla pokoj a
zrádnou svíčku zhasila.</p>

<p class="e-bookprozatext">Když ležela v posteli po manželově boku a zrychlený,
hlasitý dech se jí poněkud uklidnil, uvědomila si, že za celou dobu, co se ukládali
na lůžko, nebylo proneseno ani jediné slovo. Aby to napravila, pustila se do
zbytečné a nesrdečné rozprávky.</p>

<p class="e-bookprozatext">„Jaká byla ta naše svatba hezká! Tatínek se mi hrozně
líbil, byl takový důstojný a slavný&#160;–&#160;viď, že se ti líbil taky? Tvůj
mu ovšem v&#160;ničem nezadal, byl jen zas trochu jiný, och, ti staří páni
dovedou ve společnosti vystupovat&#160;–&#160;zdalipak jednou budeme tak
moudří? A&#160;ty dvě děti&#160;–&#160;řekni, nebyly roztomilé? To byl můj
nápad, jsem na něj pyšná. A povšiml sis, jak protivně purkmistr srkal, když pil
víno! Jako by to byla horká káva! Dávala jsem dobrý pozor…“ Její obvyklá
hovornost vázla, roztržitost ji zrazovala. Hrozila se, že její rozšafný soused
uslyší vzrušený tlukot jejího srdce. On však jen krotce poslouchal a k jejím
otázkám nepřičiňoval než stručná: „Ano, ano&#160;– ne, ne.“</p>

<p class="e-bookprozatext">Když zjistila, že svatební téma žalostně vysychá, že
se osudově stále vrací k týmž prostředkům, že její snaha oddálit spánek je
křečovitá a nápadná, obrátila zřetel k zítřkům, k těm věčným a&#160;neměnným
zítřkům, které ji čekaly. Co budou dělat ráno? Ne, ona vařit nebude. Svatba, to
je zásobárna ještě na celý příští týden. Něco se ohřeje, to obstará děvečka.
Zdalipak s ní budou spokojeni? Zdá se hodná a pracovitá. A zítra&#160;–&#160;bude-li
pak zase tak škaredě jako dnes? Měsíc jde zrovna do úplňku, počasí by se mělo
zlepšit. I v listopadu bývají slunné dni. Štěpka má tak ráda barevné listy a
jeřabiny, dokonce také kaluže po dešti a v nich&#160;–&#160;božínku&#160;–&#160;odraz
slunce a&#160;mračen!</p>

<p class="e-bookprozatext">Je věru na čase, aby v těchhle svatbách nastala nějaká
změna, nový duch (hejtman se konečně odhodlal, že také promluví), vše je
zařízeno jen pro únavu všech, obzvlášť ženicha a nevěsty. Ve Francii, on to ví,
přečetl si to v nějakém německém časopise, tam se dělají svatby intimní.
Novomanželé, otec, matka, svědci&#160;–&#160;a dost. A&#160;hned po svatbě se
odjíždí na cesty. Nevěsta není ustrojena v&#160;mušelínu, nýbrž v cestovních
šatech. Jedou a jedou a mají ode všech pokoj. Tam se ovšem dělají svatby
většinou bez pánaboha.</p>

<p class="e-bookprozatext">Štěpka namítla, že takové zprávy není třeba hledat v
německých listech a ve Francii, o civilních sňatcích jí je všechno známo, jenže
v&#160;menších městech se to ještě nevede, byla by to společenská urážka. Je to
nejen zakořeněný zvyk, tohle vzájemné hoštění, ale také jakási chlouba, musí se
to zkrátka vydržet, ona není ostatně ani trochu unavena, mohla by být docela
dobře vzhůru třeba do rána. Po této poznámce, pronesené s takovou
prostomyslností, hejtman zmlkl a&#160;na delší čas utonul v usilovném
přemýšlení. Štěpka, aby ho něčím zaujala, začala kritizovat stropní malbu, z
níž bylo vidět sotva světlá a tmavá místa. Pak se zas rozhorlila na špatně
umístěné zrcadlo.</p>

<p class="e-bookprozatext">„Musíme je nějak jinak postavit, vždyť si člověk
stíní, když se do něho dívá!“</p>

<p class="e-bookprozatext">Vtom jí připadlo, že z vedlejší postele zaslechla
upřímné zachrápání. Trochu se zvedla na lokti a pohlédla svému spolunocležníku
do tváře. Měl oči zavřeny, líce smrtelně bledá a&#160;plná proláklin, rty
malounko pootevřené. Cosi jako zklamání a&#160;jako krutá urážka projelo
Štěpčiným tělem, které tak dlouho a&#160;marně čekalo. „Nu, snad je to tak
lepší,“ myslila si. „On je takový <span class="e-booktirazacitacetextkurzivachar">rozumný!</span>
Sice o tom nemluví, ale ví dobře, co dělá. A byl, chudáček, dnes tak unaven!“
Zdálo se jí, že jeho hlava je v poduškách až příliš hluboko zabořena.
Podstrčila pod ní paži a něžně ji nadzvedla. Měla-li to být nevinná ženská lest,
pak se nezdařila. Hejtman ani nepohnul brvou a zachrápal spokojeně podruhé.</p>

<p class="e-bookprozatext">Štěpka, novopečená manželka, již bylo sotva možno po
právu nazvat ženou, se s těžkými povzdechy pokoušela o spánek, který
nepřicházel. Nemohla ovšem tušit, že muž po jejím boku zachovává nehybnou tvář
jen s největším sebezapřením a že se mu koutky úst potají škubou zlomyslným a
vítězným smíchem.</p>

<p class="e-bookprozatext">Aspoň ještě tentokrát jí byla ponechána jakási iluze.</p>
</div>
</body>
</html>