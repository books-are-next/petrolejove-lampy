<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">10</h3>

<p class="e-bookprozatext">Pavel přijel domů na Vánoce, ale Štěpka ho vůbec
nespatřila. Zima nebyla příznivá návštěvám v zavátém dvoře a pak tu byly jiné
radosti: sáňkování, koulovačky, sněhuláci. Pobíhat s ostatními děvčaty v mraze
a vánici bylo mnohem zábavnější než se ucházet o&#160;přízeň nevěrného Malinova
studenta. Velikonoce&#160;–&#160;Pavel jí přišel sice o pomlázce našlohat, ale
stalo se to jen z pouhé příbuzenské povinnosti, nikoli z kamarádské vřelosti.
Chlapec se choval velmi povýšeně. Měl svá oblíbená místa na vlhkých ještě
mezích, pod rašícími stromy, kde četl knihy, Štěpce nedostupné. Štěpka nečetla
nikdy. Nebylo tu, co by je mohlo sblížit. Jejich cesty se rozbíhaly.</p>

<p class="e-bookprozatext">Jedné neděle na začátku června rozpačitý,
pokašlávající Malina zaklepal u Kiliánů. Místo dýmky měl v ústech laciný
doutník, a již jen z toho doutníku a ze svraštělého čela a soustředěného
pohledu bylo lze soudit, že nepřišel pouhou náhodou. Nebylo ostatně zvykem ani
u sedláka, ani u Kiliánových navštěvovat se vzájemně, aby si pobesedovali.
Chodili si nejspíš ještě gratulovat k svátkům, Malina ke Kiliánovům na svatého
Štěpána a na svatou Annu, stavitelovi na Vejrychovsko na svatého Jana
Nepomuckého.</p>

<p class="e-bookprozatext">Poněvadž měl něco vážného za lubem, posadili ho v
parádním pokoji. Sestra mu dokonce nalila skleničku kyselého vína a přinesla na
talířku suchary, poněkud ovlhlé dlouhou úschovou v almárce, docela tak, jako by
byla častovala hosta, který měl v úmyslu stavitele požádat o nějakou odbornou
službu. Ukázalo se, že si Malina přišel pro radu. Ačkoli měl živelný odpor k
městským, lehce se živícím lidem, pokládal švagra za inteligenta, obeznalého ve
světě.</p>

<p class="e-bookprozatext">„Kluk mi chce utéci ze studií,“ sklíčen kousl do
kyselého jablka, když už nebylo lze okolkovat, neboť všechny vzájemné zdvořilé
dotazy po zdraví, po úrodě, po stavbách byly vyčerpány. „Chtěl by jít do
kadetky.“</p>

<p class="e-bookprozatext">Kilián pohlédl na zeď za sedlákovou hlavou velikýma,
překvapenýma očima a zabubnoval na stolní desku tlustými prsty. Do kadetky, nu,
to by konečně nebylo nejhorší, co se mohlo stát. Do kadetky! Viděl před sebou
vojáka, oděného v tmavomodré komisní látce, s vysokou černou čákou na hlavě,
velmi přísného a nesdílného pána, hledícího spatra i na zasloužilého civilistu,
přelétl duševním zrakem své divoké a tajuplné mládí, v kterém snad sám kdysi
zatoužil po podobném záviděníhodném lesku šavle se zlatým třepením, a shovívavě
pokynul hlavou.</p>

<p class="e-bookprozatext">„Vojna,“ vyjadřoval sedlák hořce své předsudky, „to
jsou holky, flámy a válka. Přijde válka, on tam musí jít a zabijí mi ho.“</p>

<p class="e-bookprozatext">„Když je zdravý, stejně ho odvedou a také ho mohou na
vojně zabít,“ povýšeně se usmíval stavitel.</p>

<p class="e-bookprozatext">„Je zbrklý a nespolehlivý. Je líný na opravdovou
práci. Líbil by se mu nevázaný život. Pro nic jiného netouží po vojančině než
pro tu špatnou pověst, kterou důstojníci mají. Bojím se o něj,“ váhal Malina.</p>

<p class="e-bookprozatext">„Vybouří se,“ tvrdil Kilián. „Každý se potřebuje
vybouřit, ať již zde,“ myslil civil, „nebo tam.“ Představoval si vojnu kdesi
mimo obyčejný život, vysoko nad civilním všedním dnem. „Neznaboh není. Bůh ho
povede.“ Stavitel byl stejně nábožný jako jeho žena, když k tomu přišlo.</p>

<p class="e-bookprozatext">„Byl bych z něho měl rád doktora nebo notáře.“ Notář a
doktor, sloupové jilemnické společnosti, byli nejjasnějšími ideály sedláka
Maliny, jehož otec byl čeledínem na Krebsově prodluženém statku.</p>

<p class="e-bookprozatext">„Notář&#160;–&#160;doktor,“ odhadoval Kilián na vahách
své veliké zednické ruky, „jsou i jiná zaměstnání. Například profesor nebo
duchovní.“ Myslil však zřejmě na své vznešené řemeslo stavitelské, které snad
bylo dosti výnosné, aby se o něm dvorský milostpán byl mohl zmínit. „Voják ale
není také nic špatného. Lidé ho poslouchají. Poroučí. Nejlepší je to u jízdy.
Má rád koně. Je to hezké jezdit na koni. V uniformě! Ženské se po takových
blázní. Může se oženit s&#160;velikou dámou. Důstojník&#160;–&#160;to je už
skoro jako šlechtic!“</p>

<p class="e-bookprozatext">Kilián nemluvil mnoho, nemluvil dlouho ani
přesvědčivě, a přece svými slovy sedláka přesvědčil. Nepotřeboval snad ani tak
rady, jako podepření. Věděl, že syn nakonec stejně provede svou. Je svéhlavý,
dá se těžko ovládat&#160;–&#160;a je to jeho miláček. Když Malina odcházel od
Kiliánů, ušklíbaje se po kyselém nápoji a cestou vyplivuje ze zubů tvrdé drobty
pečiva, byl již Pavlův osud rozhodnut.</p>

<p class="e-bookprozatext">Kadetka! Bude ovšem ledačehos zapotřebí. Bude bezpodmínečně
nutno, aby se hoch mohl vykázat, že jeho otec má dobré společenské postavení.
Och, Malina je vlastně statkář, nikoli sedlák! V té chvíli vyrostl na statkáře.
Statkář může mít docela dobře syna důstojníkem. Dědeček, lovec zlaťáků&#160;–&#160;ne,
ten je už zapomenut. Peníze tu jsou, peníze všechno spraví. Trochu se jich
rozkutálí, to je jisté, s tím se však musí počítat. Bez vhodné rady a včasné
pomoci to také nepůjde, švagr stavitel však poradí a pomůže.</p>

<p class="e-bookprozatext">Štěpka zvědavě naslouchala úryvkům rozhovoru za dveřmi
parádního pokoje. Kadetka, důstojník&#160;–&#160;snadno se dovtípila, o koho
jde, přestože se jí podařilo zachytit sotva každé desáté slovo. Pavel v&#160;uniformě!
Nebyla to tak špatná představa! Žádná ze spolužaček neměla příbuzného v
kadetce. Bude ve škole jediná, která se bude moci pochlubit takovou slávou.</p>

<p class="e-bookprozatext">Když Štěpka o bratranci snila, zapomněla na nutný
výsledek rázu zcela praktického: kadet jí bude nekonečně vzdálenější, než jí
byl pouhý kvartán. Po prázdninách již nejel Pavel Malinů na studie do Jičína,
nýbrž do Prahy. Byl přijat a zůstal. Na Vánoce vykonal u&#160;Kiliánů povinnou
návštěvu ve stejnokroji, jednak proto, aby se pochlubil, a také trochu z
vděčnosti k strýci, který váhavého otce přesvědčil a přispěl tak k splnění jeho
tužby. Na Velikonoce však již k sestřence na šlohačku nepřišel. Na budoucího
důstojníka, majitele šavle, se přece nehodí, aby proháněl malou školačku po
pokojích a&#160;po dvorku pro nějaké hloupé malované vajíčko!</p>
</div>
</body>
</html>