<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">

<h3 class="e-booknadpis3bezodstrankovani">3</h3>

<p class="e-bookprozatext">Dlouho do noci se převaloval na lůžku. Bratrovy
urážky, které nemohl smýt, drsná pravda, již nedovedl vyvrátit, rána, která po
celé týdny hrozila dopadnout, až nyní konečně dopadla, všechny ty okolnosti
způsobily, že nemohl živou mocí usnout. Uvažoval, jak se dostat z pasti, kterou
na něho nalíčili. Cítil, že je přiskřípnut a že to s&nbsp;ním dopadne zle,
nepřijde-li ještě této noci, pokud možno hned, na nějaký způsob záchrany. Ze
všeho nejvíc však přemýšlel o odplatě, o vrácení šlehu, o mstě, která by bratra
zdrtila ještě mnohem víc, než byl dnes postižen on.</p>

<p class="e-bookprozatext">Nebylo pochyb o tom, že otec nebude na jeho straně.
Jan má všechny trumfy v ruce. Lopotil se na statku, zatímco on si vesele žil a
rozhazoval jako kníže. Od něho nemůže očekávat pomoc. Bratr hrozil, že statek
opustí, a svou hrozbu je schopen splnit. Ovšem, že otec něco podobného
nepřipustí. Ó ty lišáku, ty sprostý chrapoune, ty jsi mi nadrobil pěknou kaši!
Ale počkej! Počkej jen! Vojákovi nevypadly ještě všechny jeho vlčí zuby. Jde mu
o to, aby vyhrál. Aby svou věc vyhrál za jakoukoli cenu.</p>

<p class="e-bookprozatext">Ráno vstal zmořený, nevyspalý, ale usmíval se. Na
bratra ani nepohlédl. Snídal s chutí, pohvizdoval si, jako by včerejší rozepře
vůbec nebylo. Tvářil se sebejistě a vychytrale. Potom si oblekl krátký kožíšek,
podšitý králičinou, a potloukal se po dvoře. Němý šermoval lopatou, prohazoval
ve sněhu stezku k studni. Pavel nad ním chvíli stál, kouřil cigaretu za
cigaretou. Když mu to bylo dlouhé, vrátil se domů. Karla klečela na prahu a s
nezvyklou horlivostí drhla síňku. To bylo něco pro hejtmana! Natáhl svou čapí
nohu, překročil ji a jakoby náhodou stoupl na hadr, jímž stírala špínu, div že
jí nepřišlápl prsty. Polekaně vzhlédla, v obličeji výraz tiché hrůzy. Ďábelsky
se rozchechtal.</p>

<p class="e-bookprozatext">„Karlo! Karloóó!“ ozvalo se ze schodů na půdu. Jan.
Byl na stráži. „Nech toho už,“ hartusil vztekle, „copak nevidíš, že
milostpánovi překážíš?“</p>

<p class="e-bookprozatext">Karla sebrala hadr, kartáč a kbelík a vyklouzla ven
tiše jako myška.</p>

<p class="e-bookprozatext">Janova tvář, pokřivená hněvem, vystoupila z temna. „Nemáš
co dělat, shýbni se a vydrhni to sám!“</p>

<p class="e-bookprozatext">Hejtman ho neuznal za hodna odpovědi. Nedbale pohodil
hlavou a vstoupil do kuchyně, kde již větřil starý Malina. Šel rozvaděným
bratřím ustrašen vstříc.</p>

<p class="e-bookprozatext">„Udělal to naschvál,“ bouřil Jan, „viděl jsem to, byl
jsem toho svědkem. Chtěl jí ublížit. Nedám si to líbit, nedám! Ví dobře, co pro
mne Karla znamená a kým tu jednou bude, usmyslil si, že ji bude pokořovat.
Holenku,“ obrátil se k Pavlovi, „to bych ti nedoporučoval. Mohlo by to s tebou
špatně dopadnout.“</p>

<p class="e-bookprozatext">„Špatně? Ach tak, špatně,“ poškleboval se Pavel, „snad
mě pán nemíní vyzvat na souboj?“ Ten nápad ho rozveselil. „Na souboj pro dámu!“
Smál se, až se rozkuckal. „To tu ještě nebylo, aby se dva bratři bili pro
děvečku. Pro děvečku od krav, z které se má stát dvorská paní!“</p>

<p class="e-bookprozatext">„Blbče,“ sípěl Jan. „Co jsi jiného než blbec? Mluvíš,
jako by ses pomátl na rozumu.“</p>

<p class="e-bookprozatext">„Tak, tak,“ uškleboval se škodolibě Pavel, „jeden z
nás se pomátl na rozumu. Pravda, jeden z nás, ale já to nejsem.“</p>

<p class="e-bookprozatext">Jan prudce odešel ze světnice, práskl za sebou dveřmi.
Rázem se Pavlův obličej rozzářil blahovolným úsměvem. Lichotivě položil otci
ruku na rameno.</p>

<p class="e-bookprozatext">„Jan je náramně podrážděn, tak je to,“ řekl
dobromyslně, „ale ono ho to zas přejde. Všechno přejde, ty hádky a hněvy, celá
ta směšná lapálie.“</p>

<p class="e-bookprozatext">Malina k němu obrátil svou zmučenou tvář. „Už aby to
bylo. Takhle se mi to na světě pranic nelíbí. Jsem na to už trochu starý.“</p>

<p class="e-bookprozatext">„To nic,“ těšil ho hejtman a shovívavě ho hladil po
zádech. Pak od něho na krok odstoupil a zadíval se mu ostře do očí. „Přišel
jsem,“ šeptal tajuplně, „abych vám něco důležitého řekl.“ A čekal na účinek
svých slov.</p>

<p class="e-bookprozatext">„Mně&nbsp;–&nbsp;něco řekl? Ach, to asi nebude nic
dobrého.“</p>

<p class="e-bookprozatext">„Naopak, naopak,“ rozhlaholil se hejtman, „něco tuze
dobrého. To, co vám povím, udělá škrt přes všechny ty nesmysly, které tu byly
řečeny včera, důkladný škrt. Má řeč&nbsp;–&nbsp;to je mírová řeč. Řeč pokoje a
míru. Já&nbsp;–&nbsp;ano, já mám totiž také svůj plán, výborný plán. Nezapírám,
vnukl mi jej Jan, bez Jana bych nebyl připadl na svůj znamenitý plán. Také já
jsem už zralý na ženění. Také já jsem už dosti stár, abych jednal. Udělám
totéž, čím vyhrožuje Jan&nbsp;–&nbsp;ožením se.“</p>

<p class="e-bookprozatext">„Co to povídáš?“ žasl starý. „Ty taky? Prosím tě,
tropíš si snad ze mne šašky? Ty že se chceš taky oženit?“</p>

<p class="e-bookprozatext">„Šašky, jaképak šašky,“ uklidňoval ho hejtman, „mluvím
docela vážně.“ A potutelně se usmíval.</p>

<p class="e-bookprozatext">„Koho, prosím tě, koho si vlastně míníš vzít?“</p>

<p class="e-bookprozatext">Hejtman se zatvářil důležitě. „Děvče, které do dvora
přinese peníze. Ne nějakou služku, žebrotu, která jen spekuluje, jak by si u&nbsp;nás
teple ustlala, ale holku s penězi. Já myslím&nbsp;–&nbsp;ne, tvrdím, jsem
přesvědčen, že se mi to podaří přesto, že s ní nejsem smluven jako Jan s
Karlou. Chci si vzít za ženu Štěpku Kiliánovou.“</p>

<p class="e-bookprozatext">„Štěpku Kiliánovou?“ vyjekl stařec.</p>

<p class="e-bookprozatext">„Je vám to snad proti mysli?“ durdil se Pavel. Vlastně
jen předstíral rozhorlení. „Považte, statek je zpola zničen, ovšem, připouštím,
zničen mou vinou. Peníze bohaté nevěsty by jej mohly znovu zvelebit. Ne, já
nechci Janův díl. Ani kousek z Janova dílu. Hodlám se tu zakoupit, žít na
vlastním. Snad se tu ještě najde obdélník půdy, kde bych si mohl vystavět dům,
nový dům pro sebe a pro svou ženu. Nechci bydlit pod jednou střechou s
tupohlavcem, který se zapletl se služkou. Přinesu do dvora peníze, které jsem
dlužen, a těmi penězi si zakoupím všechna práva, která mi Jan upírá. Ostatně,
uvidíte, že se s ním nakonec vyrovnám po dobrém. Tak hloupý není, aby
nepochopil, že i jemu kyne z mé ženitby prospěch. Budeme vedle sebe hospodařit
bez jakýchkoli svárů.“</p>

<p class="e-bookprozatext">„Hospodařit? Copak ty chceš také hospodařit?“</p>

<p class="e-bookprozatext">„Ovšem, hospodařit,“ nadouval se Pavel. „Co jiného
bych dělal? Přece si nemyslíte, že bych byl schopen celý život lenošit? Vojna
mě ztýrala, odpočinul jsem si a teď se dám do práce. Však se ukáže, že ještě
něco dovedu. Nadarmo jsem se ve statku nenarodil.“</p>

<p class="e-bookprozatext">Ta řeč byla lahodná pro Malinovy uši, ale již si tak
zvykl zlému, že se zdráhal zachytit zlatých žebřin naděje.</p>

<p class="e-bookprozatext">„Bože, bože,“ lamentoval, „připadá mi, že jste se
zbláznili oba.“</p>

<p class="e-bookprozatext">„Já jistě ne,“ jásal hejtman. Byl dosti chytrý, aby
tušil, že jeho věc je na dobré cestě. „Já jistě ne, tatínku, to snad jen Jan.
Kdo ví? Možná, že ho z jeho bláznovství ještě vyléčíme. Nebo se vám pořád ještě
zdá, že nemluvím rozumně? Slyšel jste už ode mne rozumnější slova? Neslyšel,
tak vidíte. A tak by snad bylo nejlíp, kdybyste mě v&nbsp;mých plánech
podporoval. Rozvažte si to. Vždyť máte na rozvažování dost času. Nikdy se vám
už nenaskytne taková příležitost, zbavit dvůr dluhů a koupit zpět, co bylo
ztraceno.“</p>

<p class="e-bookprozatext">„Příležitost, příležitost,“ brumlal tupě starý.
Nechtělo se mu věřit, že je takové štěstí vůbec možné.</p>

</div>
</body>
</html>