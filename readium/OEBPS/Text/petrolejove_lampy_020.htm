<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">14</h3>

<p class="e-bookprozatext">Štěpka šla na své první dostaveníčko s myslí dokonale
nevinnou. Namířila si to rovnou k statku, připravena usadit se na lavičce přede
dveřmi, ale Pavel měl o tomto večeru své vlastní představy; sotva pojedl, vyšel
na toulku kolem dvora, aby ji nepropásl. Když dívku spatřil, běžel jí rozjařené
vstříc a vedl si ji podle chlévů k čertově stodole.</p>

<p class="e-bookprozatext">Pavlův plán nebyl snad ani tak příliš zvrhlý. Byl
ještě příliš mlád, aby si byl předsevzal zneužít hloupého a důvěřivého dítěte.
Představoval si jen mátožně, jak dívku udiví příběhy, jimž nechtěl Jan nikterak
rozumět, jak ji rozohní sladkým rozhovorem, přivede ji z míry doteky a polibky,
probudí v ní neuvědomělou žádost a&#160;zanechá pak po sobě v městečku
roztouženou milenku, vzdychající samou láskou. Potřeboval podklad pro příští
román, který řádně po svém přepracuje a bude později v garnizóně dávat svým
kumpánům k lepšímu při víně a při hře v karty.</p>

<p class="e-bookprozatext">Začal známými historkami o vlašské dámě a přidal k nim
nové, jak si je zapamatoval od jiných mluvků od praporu. Honosil se všemožně
cizím peřím. Z jeho řečí vysvítalo, že prožil nesčetná dobrodružství a přestál
mnoho nebezpečných a záviděníhodných situací. Štěpka mu naslouchala trpělivě,
kamarádsky, ale jakmile bylo vyprávění příliš za vlasy přitaženo, usadil se jí
v koutcích úst nedůvěřivý úsměv.</p>

<p class="e-bookprozatext">Pavel byl roztrpčen a hluboce zklamán. Zdánlivě
vyspělá sestřenka je mnohem větší husa, než předpokládal. Nemůže jí přece
všechno vykládat po lopatě. Má si také něco domyslit, na něco se ptát! Štěpčiny
oči však bloudily po mráčcích nad západem, zajímaly se o kosa, který na střeše
stodoly seděl a hvízdal. Hluboce a pokojně vdechovala vlhkou vůni luk.</p>

<p class="e-bookprozatext">Ne, tímto způsobem by nedosáhl ničeho. Chopil se její
ruky a ona mu ji docela ochotně ponechala. Ruka je ruka, nic víc. Žertem jí
sáhl za krk, vzal do štipce hladkou kůži, aby se přesvědčil, jak je tlustá.
Krotce se zasmála a chystala se pokusit o totéž na jeho lajtnantském týle.
Zřejmě jí nebylo proti mysli kočkování a trochu legrace.</p>

<p class="e-bookprozatext">Co naplat, nezbylo mu než začít z jiného konce. Pokusí
se získat půdu nějakými sentimentálními šplechty. Jaké to bývalo hezké, když
bývali ještě dětmi, co se spolu nahráli a nadováděli. Pracně připomínal Štěpce
naivní události, o které neměl již pražádný zájem. Zato jí se tyto vzpomínky
líbily, to byl její pravý živel. Rozvázala a&#160;častovala ho podrobnostmi,
které ho nedovedly dojmout. Bylo to čím dál trapnější. Nakonec mluvila Štěpka
sama, on jednoslabičně odpovídal a nepokrytě zíval.</p>

<p class="e-bookprozatext">Roztáhli si kapesníky a seděli na nich, rosa je však
chladila, opět vstali. Štěpka zářila. Vykládala, vykládala, neustávala ve svém
strašlivém vzpomínání. Šli po příkré mezi. Zachytil ji v nadloktí, aby se
nesmekla&#160;–&#160;učinil to jen zcela nahodile&#160;–&#160;a tu mu napadlo:</p>

<p class="e-bookprozatext">„Jestlipak jsi, Štěpko, ještě tak silná, jako jsi
bývala? Jestlipak se ještě dovedeš prát?“ Její paže byla plná a pevná. Také se
už malounko začínalo šeřit, slunce zapadlo, poslední červánky dohořívaly.
Lajtnantovi bylo, jako by se probouzel z mrákot. „Copak abychom si spolu
zazápasili jako za starých časů?“</p>

<p class="e-bookprozatext">Vážně si ho přeměřila očima. „Teď bys mě přemohl
lehce,“ řekla klidně a bez jakéhokoli podezření, „jsi o mnoho silnější.“</p>

<p class="e-bookprozatext">„Ale ty máš přece tak tvrdé ruce,“ ujišťoval ji Pavel
a nepřestával ji hladit až k rameni, polykaje při tom sladkou a žhavou slinu.</p>

<p class="e-bookprozatext">„To nejsou žádné svaly. Ty máš svaly,“ přesvědčovala
se zkušeně Štěpka.</p>

<p class="e-bookprozatext">„No víš, ale zkusit bychom to mohli!“</p>

<p class="e-bookprozatext">Pavel již svlékal svůj zbrojní kabát. Štěpka se
ohlížela po vhodném místě na kraji jeteliště.</p>

<p class="e-bookprozatext">Mírně ji postrčil oním způsobem, jakým se obyčejně
začínají klukovské šarvátky. Zavrávorala a štulec mu vrátila. Popadl ji za
ruku, přitáhl ji k sobě, pevněji objal kolem těla a počal jí cloumat. Potáceli
se sem a tam, Štěpka se houževnatě držela na nohou. Nemohla vyhrát, ale chtěla
aspoň svému bývalému učiteli dokázat, že jeho lekce nezapomněla, že nemá, proč
by se za svou žačku styděl.</p>

<p class="e-bookprozatext">Pavel ji dokonce nechal, aby mu podrazila nohy. Upadl
a hrozně se smál, ale Štěpka se již na něho sápala, pokoušela se ho obrátit na
lopatky. Dýchala mu do týla horkým dechem. Zachytil ji, dvakrát se převrátili,
a nyní byla ona vespod.</p>

<p class="e-bookprozatext">Ležel na ní, nehýbal se, předstíral odpočinek, dlaněmi
však ohledával její bujné tvary. Zpod vyhrnuté sukně vyčnívala její tlustá
lýtka. Ležela na břiše s rozpaženýma rukama, v pozici nejméně se hodící k
obraně. Bylo jí dusno a mdlo.</p>

<p class="e-bookprozatext">„Pusť mě,“ zašeptala nesměle, „poddávám se!“</p>

<p class="e-bookprozatext">Snad ji ani neslyšel. Kradmo pronikl mezi knoflíčky
její halenky do teplého záňadří a tam zůstal. Z obou stran jí koleny tiskl
boky. Dech měl kratší a kratší.</p>

<p class="e-bookprozatext">„Pusť mě,“ zaprosila Štěpka úzkostlivěji. Přestávka v
zápase byla mnohoznačná. Ruka na ňadrech ji pálila. Ticho, přerývané jen
hlasitým dechem, jí nahánělo hrůzu. Tušila, že se děje něco nedobrého.</p>

<p class="e-bookprozatext">„Vždyť já ti nic nedělám,“ brebtal hluše, „já&#160;–&#160;já&#160;–&#160;zkrátka
tě nemohu zmoci.“ Přiložil horkou tvář k její a pokoušel se ji políbit na ústa.</p>

<p class="e-bookprozatext">„Tak mě přece pusť!“ vykřikla rozhorleně a současně
sebou zoufale a divoce hodila. Rozněžnělý, výpad neočekávající lajtnant se
skutálel do jeteliště. Štěpka se vztyčila udýchána a rozčilena.</p>

<p class="e-bookprozatext">„Jsi na mne zlá,“ lkal Pavel melancholicky. Nepokoušel
se vstát. Zpokorněl a zeslábl. Hmatal v zadní kapse kalhot po pouzdru s&#160;cigaretami.
„Já vím, Štěpko,“ pokračoval, když se dívka neměla k&#160;odpovědi, „ty si o
mně myslíš kdovíco.“ Byl to přece jen dosud mladý hoch, přistižený při činu,
přesvědčený o své vině.</p>

<p class="e-bookprozatext">„Ó ne,“ ujišťovala ho Štěpka, najednou z neznámých
příčin dobře naladěná. Urovnávala si šaty, smetala s nich stébla a chmýří. „To
jsem ale zválená!“ Hleděla na něho zářivě, přikládajíc si prsty k&#160;tvářím,
aby zkusila jejich žár. Nic se nestalo, to bylo jasné. Mělo se však něco stát?
Štěpka dosti dobře nevěděla. Přinejmenším byla stejně ochotná k smíru jako
Pavel. Naprosto neměla v úmyslu si to s&#160;ním rozházet.</p>

<p class="e-bookprozatext">„Štěpko, dej mi hubičku na udobřenou,“ loudil
lajtnant. Pořád ještě ležel bezmocně v jetelišti. U úst se mu blýskala
cigareta.</p>

<p class="e-bookprozatext">Štěpce však nebylo do líbání. Povšimla si, jak se
rychle stmívá. Co nevidět nastane noc. Odhadovala čas, strávený s Pavlem, a
hrozila se pozdního návratu domů, co řekne rodičům.</p>

<p class="e-bookprozatext">„Musím už jít.“ Tuze se jí nechtělo, ale jakáž pomoc.
Domácí řád byl silnější než kouzlo Vejrychovska. Silnější než Pavel. Vlastně
neměl důvody ji déle zdržovat. Byl tak malátný! Tak zmožený! „Mohla bys tu se
mnou ještě chvíli zůstat. Co doma?“</p>

<p class="e-bookprozatext">„To nejde, je už pozdě&#160;–&#160;dobrou noc!“
Vztahovala k němu ruku, ale jít k němu blíž se neodvažovala.</p>

<p class="e-bookprozatext">„Víš co, doprovodím tě.“ Neochotně se pohnul.</p>

<p class="e-bookprozatext">Štěpce však ani nenapadlo čekat, až vstane. Dala se na
útěk. „Až jindy! Až jindy!“ Upalovala a přitom se jí do očí vedraly slzy. Vůbec
si nerozuměla. Tolik však věděla: čím dřív bude odtud, tím lépe. Ani se
neohlédla, zdali Pavel jde doopravdy za ní, nebo zda zůstal ležet.</p>

<p class="e-bookprozatext">Opravdu, na obloze již vyskočily hvězdy! Kolikpak to
může být hodin? Starosti jí nedovolily, aby přemýšlela o tom, co se jí prve
přihodilo. Namířila si to přímo k můstku přes Jilemku stezičkou mezi obilím.
Kéž by už byla doma!</p>

<p class="e-bookprozatext">Dnešní den přinesl Štěpce Kiliánové snad již
dostatečné množství pozoruhodných zkušeností, osud však chtěl, aby se jí
dostalo ještě názornějšího a drsnějšího poučení. Nedaleko martinické silnice
stála stará hlídací bouda, odkud byl přehled nejen přes Malinovo brambořiště,
ale i přes alej třešňových štěpů, vedoucích k statku. Těsně podle této boudy
musila Štěpka projít, chtěla-li se dostat k&#160;mostu. Jistě by ji byla minula
bez povšimnutí, nebýt srdcervoucích a&#160;lkavých zvuků, které vycházely
zevnitř. Šla po travnaté stezce tichounce, nyní však šla ještě tišeji,
zvědavost ji ponoukala. Stůj co stůj se chtěla dopátrat příčiny tajemných
vzdechů.</p>

<p class="e-bookprozatext">Přiložila oko ke skulině vrátní, zavřených na petlici,
ale jen se v&#160;temnotě trochu porozhlédla, již utíkala od boudy, jako by jí
hlavu zapálil. To, co uvnitř spatřila, věru nebylo pro ctnostné dívenky
minulého století! Na uválené slámě si leželi v objetí němý s Mandou. Vskutku,
nebylo to tak zcela nepodobné tomu, co prve sama zažila s&#160;Pavlem, mimo
některé důležité podrobnosti. Štěpka byla dostatečně nevinná, aby se nesnažila
domýšlet, co jí bylo průzračnými lajtnantovými historkami naznačováno, tak
hloupá však přece jen nebyla, aby nepochopila, co v boudě provádí Franc s&#160;dvorskou
děvečkou. Znala od dětství až příliš dobře život domácích zvířat a&#160;drůbeže
na Malinově statku. Nemohlo být ani nejmenších pochybností o tom, že zvířata i
lidé, lidé zrovna tak jako zvířata — a&#160;Pavel&#160;–&#160;všichni – –!</p>

<p class="e-bookprozatext">Hnala se Dolení ulicí a pak náměstím vzhůru, její
hlava byla plna tohoto problému, který zatlačil do pozadí i obavy, jak ji doma přivítají
rodiče. To, co spatřila v hlídačské boudě, bylo Štěpce nejen výbornou lekcí pro
život, ale i vysvětlením večerních zážitků, rozluštěním tajemství jejích
rozhořelých lící a z hloubi podvědomí vycházejícího úzkostlivého volání.</p>
</div>
</body>
</html>