<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">5</h3>

<p class="e-bookprozatext">Štěpka mu přišla otevřít. Žasla, když ho spatřila v
celém gala. Usmíval se co nejpřívětivěji, po tvářích se mu rozběhly vrásky,
obloukem jí podával ruku v bílé rukavičce.</p>

<p class="e-bookprozatext">„Hleďme, i rukavičky si navlekl,“ štěbetala Štěpka,
trochu popletená neočekávanou návštěvou, „a dokonce si vzal uniformu! Maminka
ještě není doma, ale za malou chvíli ji přivezou z kostela. Tatínek je ve
vinárně. Jistěže také přijde před jedenáctou. Oba tě moc rádi uvidí. Vidíš, a
já se tu oháněla hadrem. Ještě že mi napadlo shodit s hlavy šátek, než jsem ti
otevřela. To bys byl něco uviděl! Vypadala jsem jako stará baba. Však je to
dost, že jsi přišel. A jsem tak sama doma&#160;–&#160;jako bych na tebe tajně
čekala, že? Opravdu jsem se nenadála. Nestyď se a pojď, pročpak tak dupeš,
nemusíš se tak hrozně oprašovat, vždyť je to jen sníh, sníh je pouhá voda. Jak
ti vržou boty! Ale ty máš asi něco za lubem&#160;–&#160;copak to asi je?“</p>

<p class="e-bookprozatext">Usmíval se, neříkal nic. Odložil plášť a šavli a hnal
se do parádního pokoje. Usedl ke stolu a zalomil prsty, až mu v kloubech
zapraskalo. Sáhl do kapsy pro pouzdro s cigaretami, ale zdržel se&#160;– na
námluvách se člověk musí umět přizpůsobit. Poposedl, potáhl si knír a zase se
tak široce usmál, vycenil své žluté řezáky.</p>

<p class="e-bookprozatext">Štěpka letěla do spíže pro víno a pro suchary. Sáhl do
alba, vyloženého na stole, ale obrátil jen několik listů. Nebylo mu do
prohlížení fotografií. Když se Štěpka vrátila s vínem a se zákusky, ležely již
na stole karty.</p>

<p class="e-bookprozatext">„Řekl jsem přece, že si spolu jednou zahrajeme lízaný
mariáš. Já slib splnil a přišel, ty si pěkně sedni, dáme se do toho. Dobrý
nápad, ne? Snad ses těch karet nelekla? Čert v nich není. Abys neřekla, hrajeme
zadarmo, nic tě to nebude stát. Jistě by sis dala pro krejcar koleno vrtat&#160;–&#160;inu,
dáma! No, sedej, bylo to ujednáno!“</p>

<p class="e-bookprozatext">„Ale Pavle, ty ses zbláznil! Přijdou naši a uvidí nás
hrát. Maminka řekne, že karbaním, místo co bych se v kostele modlila. Smrtelný
hřích, rozumíš? To by ses u ní moc neuvedl.“</p>

<p class="e-bookprozatext">„Haha&#160;–&#160;to byl jen žert, Štěpko. Nu, nevadí.
Zase je dáme do kapsy. Tak ty se bojíš? Myslil jsem, že se ničeho nebojíš,
nikoho, ani mne.“</p>

<p class="e-bookprozatext">„Trošku se tě bojím,“ přiznávala se Štěpka. „Býváš tak
zvláštní! Mluvíš docela něco jiného, než si myslíš. Teď taky. Ráda bych věděla,
co bys mi chtěl říci doopravdy.“</p>

<p class="e-bookprozatext">„Taky se to dovíš,“ pravil s přísnou vážností.</p>

<p class="e-bookprozatext">„Kdy, prosím tě?“ vyjekla nervózně. „Ven s tím!“</p>

<p class="e-bookprozatext">„Tak třeba tohle: budu se ženit.“</p>

<p class="e-bookprozatext">„Ženit? A s kým?“</p>

<p class="e-bookprozatext">„To je otázka! Se svou nevěstou.“</p>

<p class="e-bookprozatext">Usedla vedle něho na židli a nalévala mu víno. „Ale já
o tom nic nevím, že bys měl nějakou nevěstu!“ Trochu se jí třásl hlas.</p>

<p class="e-bookprozatext">„Vždyť ji také ještě nemám. Teprve ji hledám.“
Pošilhával na ni koutkem oka, pohrávaje si s kartami. „Chtěl bych ji najít.
Proto jsem také přišel. Nevíš o nějaké?“</p>

<p class="e-bookprozatext">„Jestli nevím o nějaké nevěstě pro tebe! Copak jsem
dohazovačka? Opravdu nevím&#160;–&#160;ale ty to nemyslíš vážně.“</p>

<p class="e-bookprozatext">„Myslím to docela vážně, Štěpko. Přece jen budu asi
sedlákem.“</p>

<p class="e-bookprozatext">„Sedlákem? A co Jan?“</p>

<p class="e-bookprozatext">„Ten zůstane dále sedlákem. Já s ním jen půjdu do
holportu. Už jsme se dohodli.“ Zřejmě se dobře bavil. Sestřenčiny rozpaky mu
dělaly radost.</p>

<p class="e-bookprozatext">„Musíš mi o tom říci více. Vidíš, že ti nerozumím.“</p>

<p class="e-bookprozatext">„Tak se podívej, Štěpko, hledám nějakou hodnou holku,
která by rozuměla hospodářství. Nemusí být zrovna nejmladší, jen když se bude
umět trochu chovat jako paní. Nemíním se totiž tak docela uzavřít mezi stájí a
chlévem. Nevíš o nějaké, která by se nebála vzít si za muže takového
nebezpečného chlapa, jako jsem já?“</p>

<p class="e-bookprozatext">„No, nevím, mluv proboha sám!“</p>

<p class="e-bookprozatext">„Já jsem totiž myslil, jestli ty by sis mne nevzala za
muže.“</p>

<p class="e-bookprozatext">Rozložil na stole vějíř karet a zase jej složil.
Podíval se jí ostře do očí. Byla červená jako pivoňka. Srdce se jí rozbušilo.
Bylo to příliš náhlé a neočekávané. Vypadalo to jako opravdové nabídnutí k&#160;sňatku.
Nebo&#160;–&#160;možná, že se jen pošklebuje. Proč by však tak hloupě žertoval?</p>

<p class="e-bookprozatext">„Vím, že záleží jen na tobě. Kdybys chtěla, šlo by
všechno poměrně hladce. Nebo si myslíš, že bys to nedokázala prosadit?“</p>

<p class="e-bookprozatext">„Kdybych chtěla,“ pravila stísněně, „já nevím, jestli
bych chtěla.“ Búrská válka&#160;–&#160;ženich&#160;–&#160;karty se vyplňují!
Nebožka Hanousková měla pravdu. Osud promluvil. Může se vzpírat? Nemůže, a
vlastně ani nechce. Je už stará. Ani nevěřila, že ještě někdo přijde. Nyní si
to uvědomovala docela jasně&#160;–&#160;nikdo by již nepřišel. Ale toho
karbaníka, toho flamendra s temnou minulostí, toho rozhazovače! Otec bude jistě
proti tomu. Ovšem kdyby si to umínila, kdyby chtěla&#160;–&#160;och, ona dovede
chtít, když si něco zamane. Má&#160;–&#160;nebo nemá?</p>

<p class="e-bookprozatext">„Ty si asi myslíš, jaké to jsou podivné námluvy,“
pomalu a&#160;obezřetně mluvil hejtman. „Já jsem ale vysloužilý voják, nezačnu
tisknutím rukou a zamilovaným škemráním. Říkám ti poctivě, co bych od tebe
chtěl a jak si to všechno představuji, nic nemíním zapírat. Ostatně, jaképak
námluvy, ty máme přece už dávno za sebou. Když jsem byl ještě zelený kadet, tam
u čertovy stodoly, víš, to bylo takové kočičí mroukání, jaké prožívají milenci.
Možná však, že tě ta věc mrzí, když si na ni vzpomeneš. Mrzí-li tě, nemusíme
již o&#160;ní mluvit. Mám za sebou horší věci.“</p>

<p class="e-bookprozatext">„Nemrzí,“ namítla temně Štěpka, „ale myslím, že to
nemá s&#160;dneškem nic společného.“</p>

<p class="e-bookprozatext">„Toť se ví, že nemá. Když už mě chceš s něčím uvádět v&#160;souvislost,
připomeň si aspoň naše střelby lukem, naše ohýnky v&#160;polích a naše zápasy.
Když jsme byli malí, dost dobře jsme si rozuměli. Snad bychom si mohli rozumět
i teď, kdybys o to stála. Píšťalky ti ovšem už otloukat nebudu, lodičky z
březové kůry vyrábět také ne, ale snad se nebudeme ani prát.“</p>

<p class="e-bookprozatext">„Naši řeknou, že si mě chceš vzít jenom pro peníze,“
vyhrkla Štěpka. Jak vidno, neuváděla vlastní námitky, patrně je neměla. Již se
s ním podvědomě spolčovala, uvažovala o příštím válečném plánu proti
nedůvěřivým rodičům.</p>

<p class="e-bookprozatext">Pavel se na ni zlomyslně zadíval. „Nebudou mít ani tak
příliš nepravdu. Kdyby nebylo finanční pozadí, kdyby nebyly mé podivné, rozbité
osobní poměry, sotva bych se odhodlal k ženění. Já jsem divoký pták,“ řekl s
notnou dávkou chlouby, „bylo by mi lépe na svobodě. Vidíš aspoň, že jsem
upřímný.“</p>

<p class="e-bookprozatext">„Trochu moc upřímný,“ trpce prohodila Štěpka.</p>

<p class="e-bookprozatext">„Víš, že nebýt toho šťastného nápadu s ženitbou, byli
by mě pěkně dostali ze statku? Jan už měl mého vyjídání dost. Asi že jsem se mu
také notně protivil. Nemohl se na mne už ani podívat. Tak jsem se tedy vytasil
se svým návrhem. Dvůr by bylo možno opět povznést. Na to jsem nachytal otce i
bratra. Jsou uchváceni, mám je v hrsti. Neboj se ale, hraji s tebou, jako jsem
s tebou kdysi hrával. Spolu proti nim&#160;–&#160;chceš? Budeme-li chytří,
ještě získáme.“</p>

<p class="e-bookprozatext">„K tomu tatínek nesvolí, ne, k tomu nesvolí. On je
opatrný. Je hrdý na svého obchodního ducha. To by byl špatný obchod.“</p>

<p class="e-bookprozatext">„Zaručím se mu ctí, že nebude ošizen.“</p>

<p class="e-bookprozatext">„Na to on nedá, víš?“ a aby ulomila svým slovům osten,
dodala kvapně: „On je takový předpotopní!“</p>

<p class="e-bookprozatext">Mohla si povšimnout, že se ani dost málo neurazil.
Ušklíbl se a&#160;pravil s důrazem: „V tom to právě vězí, že chci hrát s tebou.
Ty bys přinesla do statku peníze, ale ty peníze by se zabezpečily. Vlastně by
to byla u tebe jakási koupě. Koupila by sis svůj díl dvora. Co bys financovala,
bylo by tvé, rozumíš? Já nic nechci. Mne bys k&#160;tomu dostala jaksi
přívažkem.“</p>

<p class="e-bookprozatext">Seděla před ním, prsy vypjaté, pootevřená ústa,
bezvýrazné hnědé oči v nehezkém obličeji, bezvýrazné samou nerozhodností a&#160;úpěnlivým
přemýšlením, jak se dostat z této náhlé povodně na pevnou zem. Chtít, či
nechtít? Nebyla si jista, není-li tentokrát zle zklamána. Jak se rozhovořil!
Není to jen pustá komedie? Něco jí našeptávalo: „Odmítni, odmítni rychle, dokud
není pozdě, ten člověk nebyl pro tebe, když byl mlád, není pro tebe ani teď,
když tak rychle zestárnul. Proč tak neuvěřitelně zestárnul? Jeho upřímnost je
děsivá. Pavouk — zamotává tě do svých sítí.“ Avšak z&#160;druhé strany se na ni
usmívala Hanousková, ukazovala prstem na karty rozložené na stole a kázala: „Je
válka. Válka, to znamená příležitost. Tu je můj srdcový kluk. Nehádala jsem
správně? Ber, děvečko, dokud nabízí. Po něm už nikdo nepřijde. A přijde-li,
bude ještě stokrát horší. Nechtěla sis vzít třeba cikána? Neběhala jsi za
italskými inženýry? Nejsi již tak dost směšná po celém městečku svým výstředním
chováním? Čekáš, až budeš ještě starší a ještě směšnější? Konečně se našel
někdo, kdo je ochoten získat ti vážnost svým jménem. Váháš, ty, která jsi nikdy
neváhala? Budeš-li chytrá a&#160;pevná, vyhraješ i nad tím olezlým lišákem.
Prodává se, ovšem, to je zřejmé, ale cenu, za jakou ho koupíš, můžeš ještě
určovat ty sama. Chyť se toho! Nepozoruješ, že má uniformu? Kdysi tě tato
uniforma vzrušovala. Je to k smíchu, ale vzrušuje tě opět. Štěpko, Štěpko, ať
se vzpouzíš, jak chceš, tvé toužící srdce tě tentokrát přemůže. Hleď, nejenže
zoufale voláš po muži, že vstávajíc lehajíc sníš o jeho blízkosti, že líbáš
stín vlastních prstů na zdi, když vytvoří obraz rtů, celá tvá podstata je ryze
mateřská, tvé útroby, které tolik let marně plýtvaly zárodky příštích životů,
promluví poslední a neodvolatelné slovo v této rozepři. Pak bude kolem tebe
ukut řetěz, budeš odpovídat otrocky, domnívajíc se, že volíš svobodně, tvůj
zdravý rozum se přizpůsobí, podlehneš nejhoršímu ze všech klamů, šálivému
volání nitra, zamiluješ se do mé karty, zamiluješ se jako holčička!“</p>

<p class="e-bookprozatext">„Já jsem člověk přímý,“ povzneseně hovořil hejtman, „já
jsem snášelivý. Chovám se trochu podivínsky, ale víš, že nejsem tak hloupý jako
mládenci z městečka. Kdokoli by si tě vzal, každý by na tobě chtěl něco měnit.
Celá by ses nikomu nelíbila, Štěpko! Ten by chtěl, aby ses tolik nenadnášela,
onen by ti nakazoval, že se nemáš bratříčkovat s kdejakým pobudou, jiný by ti
bránil hrát divadlo, mluvil by ti do šatů, leckdo by se tě bál, byl by
nespokojen, že se nedáš tak lehce ovládat. Já jsem člověk, ne-li právě moudrý,
tedy aspoň zmoudřelý. Nabízím ti pěknou volnost, takovou, jakou nemá v městečku
ani jedna panička. Hraj si, běhej si, stroj se, jak chceš!“</p>

<p class="e-bookprozatext">Před Štěpčinýma očima přecházel muž za mužem, poslední
šel Groman. Vybavila se jí scéna s kloboukem. Ten Pavel&#160;–&#160;jak je
chytrý! Nebo byl od někoho důkladně informován? Ať tak či onak, to, co nabízí,
není tak zlé. Dojista má v mnohém pravdu.</p>

<p class="e-bookprozatext">„Ty se bojíš, že bych zas karbanil a rozhazoval.
Děvuško, tady není vojna! Kdo by tu se mnou hrál vysokou hru? Ti opičáci, ti
držgrešlové? Nemám, proč bych do nich cpal peníze. Ostatně je ani nebudu mít.
Zůstanou tvoje. Mám jiné plány: příjemně si žít, mít svou čtvrtku vína, svou
cigaretu, svůj svatý pokoj.“</p>

<p class="e-bookprozatext">Něco udeřilo Štěpku silně do čela. Uvědomila si, že
zde cosi nadobro schází, nadobro, osudově, že tu schází to, čeho se jí dostalo
v životě v tak ubohých dávkách. Nemohla o tom pomlčet.</p>

<p class="e-bookprozatext">„Ale Pavle,“ koktala žalostně, „všechno by bylo jiné,
všechno by bylo lepší, kdybys&#160;–&#160;věř, já jsem už taková, odpustila
bych ti, i&#160;kdybys nemluvil tak hrozně rozumně, ale schází mi&#160;–&#160;že
mě nemáš ani trochu rád. Ani dost málo ti nejde o mne, ani dost málo. Lidé se
jinak žení a vdávají, přijde na ně&#160;–&#160;láska. Ucházejí se o sebe, bojí
se, že jeden druhého ztratí, jsou nešťastní, když se na ně ten druhý lhostejně
podívá, a ty tu sedíš a klidně rozkládáš o obchodní stránce sňatku, kuješ
plány, mluvíš o svatém pokoji při čtvrtce vína.“</p>

<p class="e-bookprozatext">Pomalu si k ní přisunul židli, jeho tvář zbrázdil
úlisný úsměv, poklesl loktem o koleno, vztáhl ruku a vzal ji za tlusté zápěstí.</p>

<p class="e-bookprozatext">„Jak jsi ty, Štěpko, hloupá, jak jsi hloupoučká,“
šeptal co nejněžněji ve snaze o mileneckou důvěrnost. „Nejsem prostě z té
školy, ze školy těch, kteří hned roztávají. Vždyť já o tebe stojím, přišel jsem
přece k tobě a ne k jiné zámožné dívce z městečka! Či tu snad jiné nejsou? Jsi
snad jediná? Myslíš, že by mě opravdu žádná nechtěla? Och, lidé ještě trochu
dají na lesk těchto věcí!“ Břinkl klouby o své kovové knoflíky. „Ty jsi ale
taková&#160;–&#160;bohatýrská. Vždycky jsem měl úctu k bohatýrským lidem. Ty se
mi náramné líbíš, ale nechtěj ode mne takové řeči, připadám si směšný, když je
vyslovuji.“ Zakuckal se, polkl slinu, pohladil jí paži až k rameni, poněkud
ožil, v očích mu zasvítilo.</p>

<p class="e-bookprozatext">„Proboha, schovej rychle karty, tatínek jde!“</p>

<p class="e-bookprozatext">Štěpka vyskočila a vytřeštěně se zadívala oknem, kolem
něhož se důstojně a pateticky nesla cihlově červená měchuřina. Nyní již nabyla
klamné představy, kterou tak potřebovala, že hejtman o ni stojí také ještě
jinak než jako o majitelku kiliánovských kapitálů. Ubohá Štěpka! Ve svých
třiceti letech byla skoro stejně pošetilá, jako když vychodila školu. Neuměla
nebo snad ani nechtěla protrhnout mlhovinu zchytralostí, kterými se ji snažil
obloudit ten starý zhýralec. Nechtěla pohlédnout drsné pravdě do očí.</p>
</div>
</body>
</html>