<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">
<h2 class="e-booknadpis">ČÁST PRVNÍ<br class="calibre12"/>
LAMPY SVÍTÍ A PROSTÍRÁ SE</h2>

<h3 class="e-booknadpis3odsazenipred6b" id="sigil_toc_id_1">1</h3>

<p class="e-bookprozatext">Uprostřed západní zdi jilemnického hřbitova stávala od
nepaměti stará márnice s pokřiveným křížkem na vrcholu prohnilé šindelové
střechy. Po obou stranách této márnice, za rezavým železným plotem, se tísnilo
několik hrobek, každá byla pokryta těžkým náhrobním kamenem.</p>

<p class="e-bookprozatext">Dnešní mladá generace městečka již o márnici nic neví,
zmizela a&#160;nezůstalo po ní ani památky, hrobky jsou tu však stále a skoro v&#160;témž
stavu jako před lety. Jsou vesměs prastaré. Některá má vryt nápis mělkým písmem
do kamene, jiná hlásá nebožtíkovo jméno a&#160;jeho životní data z mramorové
desky, připevněné k hřbitovní zídce, všechny však kryjí rody, jichž v městečku
již není.</p>

<p class="e-bookprozatext">Zde v Pánu odpočívá Familie Czihak, hned vedle od roku
1805 na slavné vzkříšení čeká Georg Johann Heweroch, vychovatel Jeho
Osvícenosti hraběte z Harrachů, tam leží Wenzel Pestalini. Ani sama Pepka
Stínilová, živá kronika městečka, neví, kdo byli Czihakové a&#160;s&#160;kým
byl spřízněn Heweroch.</p>

<p class="e-bookprozatext">Poslední Pestalini ještě žije ve vsi Hrabačově. Je již
stařičký, nemá dětí ani příbuzných. Dávno tomu, co cinkal zvoneček jeho krámku
v&#160;Dolení ulici, dávno tomu, co nosil květovanou kupeckou čepičku, prodával
dětem lepkavé bonbóny a sekal cukr ozáblými prsty. Nyní obchoduje mezi
hrabačovskými chalupníky a tkalci, ještě hrabou slepice na jeho chudém dvoře,
ale až dohasne, nebude již ani Pestaliniů. Docela jistě nebude pohřben do staré
hrobky, neví, nikdy nevěděl, jaké příbuzenství ho pojí k těm mrtvým dole.</p>

<p class="e-bookprozatext">Czihakové, Žantové, Poličanští, Žulianové a ti
ostatní, jejichž jména jsou těžko čitelná nebo dokonce jsou nadobro vyhlazena z&#160;kamenných
desek, to jsou zpráchnivělí a mlčeliví pamětníci starých časů. Mnohá z koster,
způsobně urovnaných v podzemí, by mohla vyprávět o četných požárech, při nichž
městečko, vyjma jediný dům, Pecník, lehko popelem, o hrůzách moru roku 1772, o&#160;slávě
otevření prvního vodovodu roku 1780, který sbíral vodu z&#160;pramínku pod
kapličkou svatého Isidora a zásoboval jí kašnu o&#160;čtyřech chrličích v&#160;podobě
lvích hlav uprostřed náměstí. Tak je aspoň o těch věcech psáno v jilemnických
letopisech, uložených v&#160;městském muzeu.</p>

<p class="e-bookprozatext">Železných kruhů, zapuštěných v náhrobním kameni rodiny
Poličanských, nebylo použito po celé století, v písmenech, snad kdysi zlatých,
která označují hrobku hraběcího vychovatele, déšť vyhloubil jamky, na Žulianovu
mramorovou desku zídka vypotila vápno a to na ní uschlo v stružkách, podobných
stopám slz. Možná, že mrtví Žantové byli významní a zasloužilí měšťané, možná,
že kterýsi Czihak byl radním, zakladatelem školy nebo dokonce purkmistrem, tak
se tomu aspoň podobá, neboť na hrobkách rok co rok svítí obec na své útraty.
Proč svítí, nikdy se od nikoho nedovíš.</p>

<p class="e-bookprozatext">Stará márnice byla zbořena roku 1899 a na jejím místě
vyrostla hrobka, v níž měla dojít věčného pokoje&#160;–&#160;jak praví masívní
zlatý nápis nad vchodem&#160;–&#160;rodina Kiliánova.</p>

<p class="e-bookprozatext">Tato nová Kiliánova hrobka, hrobka stavitele Kiliána,
byla kdysi pro městečko senzací. Především byla stavěna, když byl její příští
obyvatel ještě zcela zdráv, a to podle jeho vlastních návrhů. Kromě toho byla
první hrobkou ve tvaru kaple, jaká se na jilemnickém hřbitově vyskytla. Ještě
dřív než z ní bylo odstraněno lešení, dřív nežli z její kupole, pobité měděnými
pláty, slezl poslední pokrývač, byla zařazena mezi několik málo městských divů.
Děti i dospělí jí byli nadšeni. Dlouho pak byl hřbitov oblíbeným vycházkovým
místem. Měšťané se svými rodinami se chodili dívat na novou Kiliánovu hrobku,
jako se rok předtím chodili dívat na větrem se kymácející věžičku nové dívčí
školy a o čtyři roky dříve na novou sokolovnu.</p>

<p class="e-bookprozatext">Ještě dnes, ačkoli podhorské povětří důkladně zřídilo
její bílou kdysi omítku, čímsi přitahuje&#160;–&#160;či je to snad jen památka
na dávné okouzlení? Má schodiště o sedmi stupních, průčelí drží dva sloupy s&#160;dórskými
hlavicemi. Jsou v ní tři řady lavic, před nimi stojí oltář s&#160;mramorovým
křížem bez Krista, nad oltářem visí obraz vzkříšení Lazarova, ne sice zrovna
dokonalý, ale přece jen opravdový kostelní obraz. V kupoli, nyní zelené
měděnkou, je připevněn zvoneček, který klinká dvakrát do roka, zatímco u oltáře
kněz slouží zádušní mši, a to dvanáctého února za v Pánu zesnulého Štěpána
Kiliána a&#160;jedenatřicátého srpna za v Pánu zesnulou Annu Kiliánovou,
rozenou Malinovou.</p>

<p class="e-bookprozatext">Mezi všemi těmi omšelými, zčernalými náhrobními
kameny, oddělenými od ostatního hřbitova zrezivělým plotem, vypadá Kiliánova
hrobka asi tak jako palác mezi chatrčemi. Zatímco její kryptu chrání klenba, na
níž je namalováno šmolkově modré nebe s&#160;hvězdami, do jejích
bezpřístřešných sousedů pere déšť, zavaluje je sníh a opravdová nebeská báň je
jim nekonečně vzdálenější. Je přepychová, je chlubná, a přece se něčím podobá
zchátralým hrobkám kolem sebe: i ona hlásá jméno, které v městečku již nežije.</p>

<p class="e-bookprozatext">Když léta Páně 1903 stavitel Kilián náhle zemřel (za
pouhá tři léta po dostavění své posmrtné schránky) a za půl roku po něm jeho
manželka Anna, nezanechal po sobě ani sourozenců ani jiných příbuzných, nýbrž
jen jedinou dceru Štěpánku, provdanou za hejtmana Malinu.</p>
</div>
</body>
</html>