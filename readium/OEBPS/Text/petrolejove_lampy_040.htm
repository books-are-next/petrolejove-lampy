<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">
<h2 class="e-booknadpis">ČÁST DRUHÁ<br class="calibre12"/>
SYTÝ U STOLU</h2>

<h3 class="e-booknadpis3odsazenipred6b" id="sigil_toc_id_2">1</h3>

<p class="e-bookprozatext">V prvních dnech nového století měla Štěpka na
bratrance štěstí. Setkala se s ním třikrát v jediném týdnu.</p>

<p class="e-bookprozatext">Poprvé na něho narazila v neděli dopoledne na náměstí,
když pospíchala v plné parádě na Vejrychovsko pro trochu smetany. Stál u kašny,
hůl měl zavěšenu v předloktí a řídil si hodinky podle radničních opakovaček.
Udeřila ho pěstí do žeber, až se prohnul, div že mu hodinky nevypadly z ruky.</p>

<p class="e-bookprozatext">Vztekle se ohlédl a zasykl skrze zuby nesrozumitelnou
nadávku. Nezatvářil se o nic přívětivěji, ani když seznal, kdo se to k němu tak
bouřlivě hlásí.</p>

<p class="e-bookprozatext">„Už se mi od rána dvakrát zastavily,“ vysvětloval, „mizerné
cibule! Myslím, že jimi praštili o zem, když mi kartáčovali šaty. Protivná
sběř, tyhle děvečky. Teď půjdu domů a otluču jí je o hlavu, ať se rozbijí
nadobro.“</p>

<p class="e-bookprozatext">„Jdeš domů?“ zaradovala se Štěpka. „To jsem ráda,
půjdeme tedy spolu. Máme stejnou cestu,“ a kamarádsky vsunula ruku pod jeho
paži.</p>

<p class="e-bookprozatext">Pohnul ramenem, jako by ji chtěl setřást, potom však
cosi zamručel a šel beze slova vedle ní. Chechtala se tomu, až slzela. Sníh byl
hladký, uježděný od saní a od rohaček, byla by uklouzla a&#160;upadla, kdyby se
ho nebyla tak pevně držela.</p>

<p class="e-bookprozatext">„Já jsem medvěd huňatý, huňatý, huňatý,“ recitovala po
Kverkovi. „Že se ti chce, být k dámě tak nezdvořilý! Myslila jsem, že jsou
důstojníci větší kavalíři. Neměl ses prozradit, kam jdeš, teď se mi už
nevykroutíš. Jakpak se ti líbil silvestr? Ani nevím, kdy jsi šel domů. Ale z
tebe je něco cítit, copak jsi to pil?“</p>

<p class="e-bookprozatext">Pronikavě se na ni zadíval, navoskované kníry se mu
pohnuly jako švábí tykadla.</p>

<p class="e-bookprozatext">„Ty musíš všechno vědět. Dal jsem si u Goldšmída nalít
to, co pijí zedníci a taková banda. Páchne to jako močůvka, ale hřeje to. Často
jsem tam už stál u pultu mezi pobudy!“ Teď se zase on rozřehtal nepříčetným
smíchem.</p>

<p class="e-bookprozatext">Věděla, že se jen vychloubá, aby ji odpudil. Povšimla
si, jaké má žluté, vlčí zuby. Nikdy takové nemíval! A jak jde nepřirozeně
zpříma. Je opilý nebo není? Ráda by si ho byla dobírala dál, nechtěla však, aby
jí utekl.</p>

<p class="e-bookprozatext">„Nemrzí tě něco?“ zeptala se opatrně.</p>

<p class="e-bookprozatext">Zavrtěl hlavou a posměšně zafrkal. „Myslíš si o mně
něco romantického. To nemusíš. Jsem docela jednoduchý patron.“</p>

<p class="e-bookprozatext">„Já vím, já vím,“ pravila zamyšlena. „Ale co vlastně
děláš? Na vojnu se už nevrátíš?“</p>

<p class="e-bookprozatext">„Pochybuji, že by o mne stáli.“ Natahoval své dlouhé,
hubené nohy a tloukl holí do dlažby. Sotva mu stačila.</p>

<p class="e-bookprozatext">„Nakonec se z tebe ještě stane sedlák!“ vyprskla v
záchvatu náhlé veselosti. Přece jen neodolala směšnosti této představy. „Až
přijde jaro, obuješ si vysoké boty a budeš chodit do polí.“ Bylo to hrozně drzé
a poněkud nebezpečné, mohla si povšimnout, že je zlostí všecek zelený.</p>

<p class="e-bookprozatext">Pokrčil rameny a přidal do kroku. Místo odpovědi se
dal do hvízdání.</p>

<p class="e-bookprozatext">„Měl bys k nám také někdy zajít,“ domlouvala mu
přátelsky, aby svou prostořekost odčinila. „Maminka by tě jistě moc ráda
viděla. Co ses vrátil, ještě ses u nás ani neotočil. Vlastně jsi u nás nebyl
nejmíň sto let!“</p>

<p class="e-bookprozatext">„Já nechodím po návštěvách.“</p>

<p class="e-bookprozatext">„K nám to přece není žádná návštěva. Chodíval jsi k
nám dost často, dokud jsi byl malý hoch. Snad bys mohl přijít zas. Takhle to
vypadá, jako by ses na nás hněval.“</p>

<p class="e-bookprozatext">„To je blbé&#160;–&#160;proč bych se hněval? Jenže si
myslím, že by teta byla pramálo nadšena. Nezapře, že je Malinova. Zadlužili pro
mne statek tak, že asi přijde na buben. Nejspíš by mne dala shodit se schodů
tím otrapou, co ji vozí, víš?“ Nebyla to ani dost málo kajícná řeč, spíše
posměšná, spíše vítězná. Zřejmě měl náramnou radost z toho, že se mu podařilo tak
slavně promrhat celé jmění. Byl velmi hrdý na tento svůj husarský kousek.</p>

<p class="e-bookprozatext">„Od té doby, co nemůže na nohy, je maminka docela
jiná, než bývala. Dřív byla hodně přísná, viď? Teď je ráda, když k nám někdo
přijde, ať je to, kdo je. To jsem to řekla hloupě, že? Ale ty mi přece rozumíš.
Je teď také mnohem hovornější než dřív.“</p>

<p class="e-bookprozatext">„Umíš hrát lízaný mariáš?“ vpadl jí ostře do řeči. „Zahraješ
si se mnou, když opravdu přijdu? Ale o peníze, toť se ví.“</p>

<p class="e-bookprozatext">„My nemáme doma karty.“</p>

<p class="e-bookprozatext">„Nevadí, přinesu si svoje&#160;–&#160;ale zahraješ si
se mnou? Umíš přece hrát ve dvou mariáš.“</p>

<p class="e-bookprozatext">„Zahraju, ale naši to nesmějí vědět.“ Dívala se na
něho nedůvěřivě. Co to má s tím svým mariášem? Takové řeči bez hlavy a&#160;paty!
Přece jen je asi opilý.</p>

<p class="e-bookprozatext">Krátce se zasmál a podal jí jaksi obloukem a z výšky
studenou, vlhkou ruku. „Na shledanou, a na ten slib nezapomeň. Mám ještě jakési
řízení tady,“ ukázal holí do neurčita a odcházel od ní sáhodlouhými kroky.
Zahnul za roh, jako by mířil ke Špitálku. Ani se neohlédl, Štěpka věděla, že to
byla jen pouhá výmluva. Chtěl být sám. Byl syt její společnosti. Táhnout se s
ní až ke dvoru a&#160;poslouchat její dotěrnosti a posměšky! Raději si kus
zajde, ten protiva. Stála a dívala se za ním trochu lítostivě, již ho však
nespatřila, zmizel jí mezi šerými chalupami.</p>

<p class="e-bookprozatext">Podruhé se s ním setkala u samého kostela. Mše byla
právě v&#160;proudu, otevřenými dveřmi bylo slyšet slavnostní dunění varhan a&#160;mnohohlasý,
táhlý zpěv. Hejtman nahlížel zvědavě dovnitř, točil žilnatým krkem, ale
neodvažoval se vstoupit. Dojista neměl žádné posvátné úmysly. Spíš ho tam něco
bavilo. Rozšířil svůj revír až ke kostelu. Byl na číhané, pozoroval. Od kořalny
to sem nebylo tak daleko.</p>

<p class="e-bookprozatext">„Tak jen dál, jen dál,“ zvala ho vesele Štěpka a
strkala ho do dveří oběma rukama, „dům Páně je pro každého!“</p>

<p class="e-bookprozatext">Opět se na ni zadíval pohledem plným nepochopitelné
zášti, ale kupodivu nepolekal se, ani jí neutekl. Lehce ji od sebe odstrčil a
tu shledala, že přes zchátralost svého zevnějšku má pořád ještě onu starou
selskou sílu. Znechuceně sešel ze stupňů a řekl stručně a&#160;pánovitě:</p>

<p class="e-bookprozatext">„Chceš-li jít kousek se mnou, pojď. Nemám nic na
práci.“</p>

<p class="e-bookprozatext">Avšak Štěpka přišla ke kostelu jen proto, aby matku
převzala od Tonánka a odvezla ji do zámku na návštěvu k věrné paní sládkové. K
takovým výpravám se ušňupaný pobuda nehodil. Bohužel, mše se již chýlila ke konci,
na delší rozhovor nebylo ani pomyšlení. Aspoň tedy chrstla po bratranci
svěcenou vodou. Otřásl se jako opravdový pekelník. Domnívala se, že ji za tento
nevinný žertík zahrne kletbami nebo že se smrtelně urazí, on se však na ni
usmál skoro něžně. Na rozloučenou jí milostivě kynul svou kostnatou pravicí.</p>

<p class="e-bookprozatext">Třetí setkání bylo ze všech nejpřátelštější. Hejtman
si sám na Štěpku u domku před školou počkal. Když ji spatřil vycházet, šel jí
usměvavě vstříc a zeptal se jí s nelíčeným zájmem, jak se vyspala, dokonce jí
zvědavě sáhl na dno její prázdné nákupní kabely, jak to dělávají docela mladí
hoši, kteří nevědí, co lepšího mluvit a dělat.</p>

<p class="e-bookprozatext">„Mám mnoho pochůzek,“ svěřovala se mu Štěpka, „myslím,
že nebudeš mít chuť tahat se se mnou po městě. Nejdřív jdu k&#160;řezníkovi.“</p>

<p class="e-bookprozatext">Ale milý hejtman byl dneska k nepoznání. Nejenže šel
se Štěpkou k řezníkovi, šel i do Kverkova krámu (ten neměl již tenkrát daleko
do úpadku), šel i k pekaři pro kroupy a k hokyni pro zeleninu. Cestou se
rozplýval samými pozornostmi a snažil se svou společnici bavit možnými i
nemožnými příběhy, jako tenkrát před lety, jenže byl teď už mnohem prozíravější
a nestavěl svou osobu tolik do popředí.</p>

<p class="e-bookprozatext">„Co se to jen s tebou stalo?“ divila se Štěpka. „Vždyť
ty dovedeš být dokonce roztomilý! S trudnomyslností je už konec? Tehdy o&#160;silvestru
jsi mi připadal jako kandidát sebevraždy. Opravdu, řekni, nechtěl ses někde na
půdě oběsit? Byl jsi tak nemožný! Teď vypadáš už zas jako člověk. Viď, že už
necháš toho pití s fiakristy a&#160;nádeníky? A tobě se moc líbí ty kníry si takhle
voskovat? Dělají tě starším a hubenějším, než doopravdy jsi. Vypadáš s nimi
skoro nebezpečně, ukrutně&#160;–&#160;jako Herodes. Prosím tě, počkej na mne
chvilku, budu tu hned!“</p>

<p class="e-bookprozatext">Čekal trpělivě, jenom rozpačitě pokašlával a byl
neklidný tím zvláštním úkolem, který na sebe vzal a který se mu příčil. Když
však sestřenka vyplula majestátně z krámu, roztály mu všechny jeho vrásky v
blaženém úšklebku. Po krátkém váhání jí vzal z ruky její napěchovanou nákupní
tašku.</p>

<p class="e-bookprozatext">„Z tebe se stává docela ochočený bratranec,“ žvatlala
Štěpka. „Takhle bych tě mohla potřebovat. Jen nenos, prosím tě, ten klobouk tak
naražený do čela, to není vojenská čapka. Aha, chlapečku, ty jím jen chceš
zakrýt svou hroznou pleš! A škoda, přeškoda, že jsi takový zapřisáhlý nepřítel
tance. Kdyby sis občas zatancoval, nebyl bys tak prkenný. Kdopak ti teď žehlí
kalhoty? Puky se ti rozbíhají každý jinam. Schází ti tvůj pucílek, co? Nebo sis
to dokonce dělal sám?“</p>

<p class="e-bookprozatext">Choval se neobratně, byl mírný jako zkrocený lev.
Všechno snášel s andělskou pokorou. Když došli ke Kiliánovu domku, vrátil
Štěpce kabelu, ale neodcházel. Štěpka se opírala o dveře, mávala taškou jako
hodinovým kyvadlem, on si položil nohu na první stupeň a&#160;opřel si loket o
koleno jako roztoužený milenec. Hleděl na Štěpku zdola, naivně, důvěřivě, Štěpka
se rozplývala chválou, neskrývala svůj úžas.</p>

<p class="e-bookprozatext">„Vidíš, vidíš, jak ti to sluší, vždyť ty jsi od našeho
posledního setkání omládl, a kdybys jen trochu míň kouřil, bylo by to s tebou
ještě mnohem lepší. Dokonce se mi zdá, že máš narůžovělé tváře&#160;–&#160;no,
moc ne, ale přece — a víš ty vůbec, že máš docela hezké oči? Já ti říkám, jen
chtít, děvčata by se za tebou začala ohlížet, namluvil by sis nějakou hodnou
slečnu příjemného zevnějšku!“</p>

<p class="e-bookprozatext">Tenkrát ještě neměla nejen Štěpka, ale nikdo v celém
městečku ani sebemenší tušení, co se to vlastně na Vejrychovsku přihodilo, že
se hejtman Pavel Malina tak neočekávaně a nepochopitelně změnil.</p>
</div>
</body>
</html>