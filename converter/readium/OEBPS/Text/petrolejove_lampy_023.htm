<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">17</h3>

<p class="e-bookprozatext">Každých čtrnáct dní se u Kiliánů v pondělí pralo.
Traklová přišla už v neděli dopoledne&#160;–&#160;obyčejně bez Lojzíka&#160;–&#160;vysoukala
si rukávy, navlekla si přes sváteční šaty záplatovanou zástěru, brala z koše
prádlo kus za kusem, v kuchyni je mydlila a namáčela do necek. (Nebyl by to ani
dům stavěný Kiliánem, kdyby v něm bylo pamatováno na prádelnu.) Před polednem
bylo vše hotovo. Traklová svlekla zástěru a otřela si čelo, mírně ovlhlé potem:</p>

<p class="e-bookprozatext">„Tak ráno před půl sedmou,“ hlásila jako obvykle. Dnes
byla nějaká nesvá, přepadlá, pod očima měla fialové kruhy. Jistě to nebylo
únavou, tahle práce byla přece pouhou hračkou proti dření, kterému přivykla.</p>

<p class="e-bookprozatext">V pondělí, když byl stavitel už dávno z domu, podotkla
zamračená Anna k dceři: „Blíží se osmá a Traklová nejde. Copak že se opozdila o
celou hodinu?“ Nebylo to nic příjemného, při pradlenině důkladnosti to
znamenalo, že nastane noc, než bude prádlo na půdě pověšeno.</p>

<p class="e-bookprozatext">O chvíli později přiběhl udýchaný Lojzík se vzkazem,
že maminka dnes nepřijde. Stůně, musila zůstat v posteli. Rozhlížel se,
přešlapoval. Nikdy se mu od Kiliánů nechtělo. Blahobyt ho oslňoval. Byl pořád
ještě tak vlezlý a nepříjemný, ač mu bylo už skoro třináct let. Marně ho ve
škole učili slušnému chování. Svá žádostivá ústa ovládl, ale chtivé a zvídavé
pohledy ovládnout neuměl. Ze šilhavých očí mu svítila závist, zlomyslnost a&#160;pokrytectví.
Krásy nenabyl. Průsvitné bledé tváře, hrubé černé pačesy, kolíbavá chůze jako
před lety vzbuzovaly soucit, promíšený štítivostí.</p>

<p class="e-bookprozatext">Anna Kiliánová měla pramálo porozumění pro bolesti
chudáků. Posluhovačka tu byla proto, aby pracovala, a ne aby se jako nějaká
dáma válela v posteli. Svraštila své tvrdé selské čelo. Ať si tedy jen Lojzík
běží domů a mamince vyřídí, aby se brzy vystonala. Hlas byl uražený a břitký.
Co nyní s prádlem? Dopadlo to tak, že se Štěpka opásala zástěrou a dala se s
divokou vášnivostí do praní sama. Nenamítala pranic proti tělesné námaze.
Naopak, spíš ji to bavilo. Drhla a zpívala si hrozné odrhovačky jako opravdová
služka, až ji matka musila okřiknout. Copak se tohle sluší na vzorně vychovanou
dívku z dobré rodiny?</p>

<p class="e-bookprozatext">Stavitel zůstal překvapením stát u dveří, když v
poledne spatřil dceru u necek. Anna mu to vysvětlila po svém: „Traklové se asi
moc dobře daří. Už se nepotřebuje dřít s cizím prádlem. Ráčí ležet v&#160;posteli.“</p>

<p class="e-bookprozatext">„To jí asi musí být hodně zle,“ usoudil spravedlivý
Kilián. Jeho názor však nebyl vzat na vědomí. V takových věcech se mužští
nevyznají.</p>

<p class="e-bookprozatext">Večer, při blikavém světle lucerny, Štěpka věšela na
půdě prádlo a matka jí pomáhala tahat mokré kusy z nůše. V té době se sešel v&#160;hospodě
„U božího oka“ stavitel Kilián se starým doktorem Blodkem.</p>

<p class="e-bookprozatext">„Pradlena Traklová nám stůně,“ řekl lékař jen tak
mimochodem, „má prudký zápal plic. Nevím, nevím, jestli se z toho dostane!“</p>

<p class="e-bookprozatext">„Tak?“ podivil se Kilián. Více se o tom nemluvilo.</p>

<p class="e-bookprozatext">Traklová se z toho nedostala. Zemřela v pátek v noci. V
sobotu časně ráno se rozklinkal umíráček na vavřinecké věži a neuvěřitelná
zpráva letěla od úst k ústům. Najednou bylo městečko plné soucitu, který za
nebožčina života jaksi spal. Stará historie jejího pádu a&#160;otcovského
prokletí znovu ožila. Pekař, který bezděky dostál slovu a až do její smrti se k
sestře nehlásil, byl přísně odsuzován i těmi, kteří mu dříve stranili. Bývalí
zaměstnavatelé Traklové se teď pokládali tak trochu za její dobrodince.
Neumožňovali jí snad holé živobytí, zatímco se bohatí příbuzní o ni a o její
dítě vůbec nestarali? Nedávali jí ve svých domácnostech práci jen z pouhé
útrpnosti?</p>

<p class="e-bookprozatext">Pohřeb se konal v pondělí odpoledne. Za rakví kráčel
vyjevený Lojzík po boku hokyně Rubešky. Pekařova rodina byla velmi četně zastoupena,
jako by se touto křížovou cestou před zrakem zvědavého obecenstva chtěla s
mrtvou vyrovnat. Ve tvářích několika dam, u nichž kdysi Traklová myla a prala,
byla vepsána trapná nejistota, mají-li se chovat jako na pohřbu sestry váženého
radního nebo bezvýznamné posluhovačky. Veřejnost však, kupodivu, začala opět s
pekařem sympatizovat.</p>

<p class="e-bookprozatext">Anna Kiliánová na pohřeb nešla, zdálo se jí to poněkud
společensky přepjaté, aby však dokázala, že má porozumění pro chudý lid,
poslala Štěpku. Tentokrát se její polovičaté řešení neosvědčilo. Štěpka brala
tragický osud Traklové příliš vážně. Kromě Lojzíka snad jen ona jediná na
pohřbu pro mrtvou upřímně truchlila. Jejímu vznětlivému srdci se jevila tato
krutá smrt v celé nahé hrůze: být mrtev, mrtev po životě tak strašlivě
žebráckém! Poněvadž nebyla zvyklá nechávat si své myšlenky pro sebe, hovořila o
křivdě spáchané na Traklové způsobem budícím všeobecné pohoršení. Tlustý pekař
s mohutným týlem, který se nad hrobem skláněl jako zdrcený pozůstalý, ji
svrchovaně rozčiloval. Byla tak neopatrná, že se ani nesnažila své výrazy
tlumit.</p>

<p class="e-bookprozatext">„Ale on ji přece nezabil, Štěpánko,“ bránila v radním
svou měšťanskou vrstvu vychrtlá Božka Karbanová.</p>

<p class="e-bookprozatext">„Hodit ho do jámy za ní,“ navrhovala Štěpka, „ten by
se hrabal, ten by kvičel!“</p>

<p class="e-bookprozatext">„Když ona Traklová&#160;–&#160;nu, přece to víš!“
koktala Božka, snažíc se tak upozornit na pradlenin poklesek, slova jí však
nešla od úst, byla příliš dobře vychována, aby byla schopna pojmenovat takové
neslušné věci.</p>

<p class="e-bookprozatext">„Co vím?“ přela se rozohněná Štěpka. „Že měla toho
svého vojáka ráda? Copak je to nějaký hřích, za který by se mělo až do smrti
trpět?“</p>

<p class="e-bookprozatext">Ne, Štěpka se pranic neostýchala. Troufala si, jen co
je pravda! Kolemstojící nastavovali uši. Ústa se pohrdavě křivila. Štěpčiny
výroky byly pečlivě zaznamenávány do paměti. Zde se vil věnec příštích radostí
pro jilemnické klepny. Ještě cestou ze hřbitova se Jan Ev. Trakl všechno doví.</p>

<p class="e-bookprozatext">Lojzík žalostně naříkal. Štěpka neodolala, protlačila
se až k němu a přitiskla ho na svá prsa:</p>

<p class="e-bookprozatext">„Lojzíčku, neplač&#160;–&#160;maminka je v nebi!“</p>

<p class="e-bookprozatext">Jiné útěchy mu poskytnout nedovedla, její objetí mělo
však zázračný výsledek. Lojzík oněměl poctou, jíž se mu veřejně dostalo, a
přestal vzlykat. Kdosi se podivil, kdosi snad byl dokonce dojat, někde se
potichu reptalo. Zástup se zavlnil. Co se děje? Ale, co&#160;–&#160;to Štěpka
Kiliánová hraje u hrobu divadlo! A Štěpka neviděla, neslyšela, máčela chlapcovu
šišatou hlavu upřímnými slzami soucitu.</p>

<p class="e-bookprozatext">Při večeři blýskala Anna Kiliánová zlobně očima,
stavitel si rozpačitě popískával a upřeně se díval na ornament na zdi za
Štěpčinou hlavou. Anna pokynula a on promluvil s předstíranou přísností: „Tvé
chování na hřbitově, Štěpko, bylo hrozně nerozumné. Musíš se přece umět také
trochu ovládat. Vždycky si pomysli, co tomu řeknou lidé. Kdyby sis to byla
uvědomila, nebyla bys tam tropila takové scény!“</p>

<p class="e-bookprozatext">„Já vím,“ připouštěla Štěpka, zakusujíc se s chutí do
svého krajíce, myslila však na něco jiného. Představovala si, že ona sama je
matkou dítěte, narozeného z nedovolené lásky, že ona sama je v&#160;opovržení a
že na své dítě pracuje do úpadu až do smrti. Její srdce se vzdýmalo sladkou
vlnou vášnivě chápaného mateřství.</p>

<p class="e-bookprozatext">Zatím Lojzík, příčina jejího pobouření a rozcitlivění,
seděl s&#160;rozpálenýma ušima za pekařovým stolem, na téže lavici jako ostatní
pekařovy děti, a radní Jan Ev. Trakl ho povzbuzoval k píli a&#160;k vděčnosti:</p>

<p class="e-bookprozatext">„Teď, když je tvá matka mrtva, jsem ochoten se o tebe
postarat. Jsem přece tvůj vlastní strýc! Hleď, aby ses ve škole dobře učil,
abys mi nedělal ostudu!“</p>

<p class="e-bookprozatext">Potřeštěná Štěpka Kiliánová si později namlouvala, že
by byl pekař sotva o Lojzíka projevil zájem, nebýt skandálu, který na hřbitově
způsobila. Patrně se mýlila, poněvadž se nedalo dost dobře srovnat s Traklovým
postavením městského hodnostáře, aby byl chlapec vychováván na obecní útraty.
Její vystoupení mělo docela jiný výsledek: od onoho neblahého dne se stal Jan
Ev. Trakl v&#160;městské radě úhlavním nepřítelem stavitele Kiliána.</p>
</div>
</body>
</html>