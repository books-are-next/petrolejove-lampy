<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Petrolejové lampy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
 <body>
<div class="wordsection2">

<h3 class="e-booknadpis3bezodstrankovani">6</h3>

<p class="e-bookprozatext">Hlavní část Štěpčina zápasu o vyvoleného ženicha se
rozpoutala až po hejtmanově odchodu, přesto však i to, co se událo ještě za
jeho návštěvy, lze nazvat sveřepým a nemilosrdným bojem. Voják přednesl svou
žádost odvážně a po vojensku, ale to věci valně neprospělo. Stavitel nebyl z
těch, kteří poklesnou na duchu jen proto, že se na ně někdo nenadále a hezky
zhurta oboří. Hejtman počítal s výhodou překvapujícího útoku.</p>

<p class="e-bookprozatext">„Jsem tu, strýčku, na námluvách. Docela vážně jsem
přišel Štěpku přemluvit, aby se stala mou ženou.“</p>

<p class="e-bookprozatext">Stavitel, který se dovedl tak nádherně dívat
vypoulenýma očima kamsi mimo svého protivníka a přitom mu vidět až do žaludku,
se jenom zbytečně dopálil.</p>

<p class="e-bookprozatext">„To tak, to tak, Štěpka a ty, takový pálený ptáček, to
jsou nápady! Hloupé nápady. Řekl bych&#160;–&#160;drzost. Raději mlč. To si
myslíš, že Štěpka už nenajde nikoho lepšího, než jsi ty?“</p>

<p class="e-bookprozatext">A když Pavel s naprostou samozřejmostí zakroutil
záporně hlavou a vyzývavě se rozchechtal, Kiliánova šíje zrudla do krvava.
Začal se pohupovat na špičkách a mluvit zvysoka. Schylovalo se k&#160;tomu, že
nezvaného hosta vyhodí. Tu musila zakročit Štěpka. S&#160;panenským uzarděním
se přiznala k nápadníku, jemuž tímto vystoupením podala pádný důkaz, že přijímá
jeho návrh společného postupu a že stojí věrně na jeho straně proti vlastní
rodině.</p>

<p class="e-bookprozatext">„Nezlob se, tatínku, a nech ho mluvit, vždyť on to
nemyslí tak zle. Přece se dá o všem uvažovat, či ne? Takové rozčilování, to
není nic pro tebe.&#160;–&#160;A ty, Pavle, bys měl mít rozum. Copak jsi přišel
proto, aby ses s tatínkem hádal?“ Dupla komicky nohou a našpulila rty co
nejroztomileji. „Takhle se přece neříká o nevěstu. Jakým ses to naučil na vojně
způsobům?“</p>

<p class="e-bookprozatext">Hejtman rázem zkrotí jako beránek, pokorně schýlil
hlavu, přesvědčivě zakýval tykadly knírů a zašveholil skoro potichu: „Pan strýček
na mne spustil bandurskou dřív, než jsem mohl říci co a jak. Jsem už dospělý
muž, a ne nějaký chlapec. Snad se se mnou dá mluvit rozumně, přinejmenším je
zbytečné hned se na mne hnát s&#160;otcovskou holí. Každý se v životě někdy
zmýlil, a zmýlená, to je přece zkušenost. Pan strýček pobyl dost dlouho ve
světě, nebude se přece tvářit, jako by byl nikdy nepodlehl žádnému pokušení.“</p>

<p class="e-bookprozatext">„Byl ve světě,“ křičel stavitel, který se nemínil dát
tak snadno uchlácholit, „viděl mnoho lidí, sprostých i vznešených lidí, ale nehrál,
nekarbanil, neholkařil, tátu neokrádal, rodinu neničil, přišel mezi pořádné
lidi jako pořádný člověk, začal s málem, oženil se a&#160;získal jmění, ale ne
proto, aby je hodil do chřtánu prvnímu flamendru, nejhoršímu z flamendrů,
pošramocené firmě, podezřelé osobě, která, která…“</p>

<p class="e-bookprozatext">„Silné výrazy, silné výrazy,“ trpně ho kritizoval
hejtman s&#160;nakrabeným čelem.</p>

<p class="e-bookprozatext">„Raději se o tom ani před tetou nezmiňuj, je nemocná,
slyšíš? Dovedeš se snad také někdy zapřít, cítit s druhým, či ne? Je tuze
nemocná. Není zapotřebí, abys k svým krásným činům přidal ještě jeden, ten
nejkrásnější, abys ji zabil, abys ji dorazil svým pitomým nápadem, svým
neslušným návrhem!“</p>

<p class="e-bookprozatext">Avšak teta (pro Pavla byla ovšem najednou paní
tetinkou), když ji Tonánek-Světýlko (jemuž visela u nosu kapička, odznak jeho
hrdého erbu) dopravil do světnice právě uprostřed stavitelova přednesu, pro
hejtmana Malinu tak málo lichotivého, naprosto neprojevila sklon k náhlému
úmrtí. Po několika přesně formulovaných otázkách se dověděla pravou příčinu
nezvyklé domácí vády.</p>

<p class="e-bookprozatext">„Víš, maminko,“ přehlušila všechny Štěpka, domnívajíc
se, že její způsob bude pro nemocnou nejstravitelnější, „Pavlovi napadlo, že by
se se mnou oženil, a tatínka to strašně rozčililo. Nechce o tom ani slyšet.
Nechtěl ani, abychom ti o tom řekli.“</p>

<p class="e-bookprozatext">„Oženil, ach, oženil,“ pokyvovala hlavou stará paní.</p>

<p class="e-bookprozatext">„Tak tedy oženil. – – Ale vždyť nemá žádné pevné postavení!“</p>

<p class="e-bookprozatext">Tento nepředvídaný klid a praktičnost pomohly Pavlovi
z tísně&#160;– aspoň na tu chvíli.</p>

<p class="e-bookprozatext">„Nemá postavení na vojně,“ vysvětloval chvatně, „ale
chce se stát poctivým sedlákem, jako byl jeho otec a jako je jeho bratr&#160;–&#160;paní
tetinko, nemíní ani hrát, ani bláznit, jak se domnívá strýc, a to jen proto, že
již bláznil a hrál dost dlouho, že se nadobro vybláznil. Přiznávám se ke všemu,
ba přiznávám se i k tomu, co jsem neudělal.“ Líbezně se tvářil, usmíval se a
zase se odmlčoval, jako by v sobě měl také kus dramatického talentu, jímž
oplývala Štěpka. „Pan strýček je náramně prudký, nežádal si ani mé zpovědi, ani
mého pokání&#160;–&#160;prostě ode mne nechtěl nic vědět a hned zatracoval.
Mohla byste mě vyslechnout vy, drahá paní tetinko?“</p>

<p class="e-bookprozatext">„Nikdy jsi mi neříkal drahá paní tetinko, ani tetinko,
říkej mi zas teto jako dřív,“ bez úsměvu podotkla Anna, tváříc se znaveně.</p>

<p class="e-bookprozatext">„Ale ovšem, docela rád, teto, už vidím, že vy mi
porozumíte, dokonale porozumíte&#160;–&#160;jako matka!“</p>

<p class="e-bookprozatext">Anna přivřela oči, jako by se chránila před oslňujícím
světlem tolika hledaných něžností, jako by je neschvalovala, ale jako by se v&#160;nich
hřála.</p>

<p class="e-bookprozatext">„Jako matka,“ recitoval hejtman jako ze starého
gratulantu, až se Štěpka pýřila studem. „Když člověk v mládí pochybí, nemusí
být proto již po celý život ničema. Dohodl jsem se s otcem…“</p>

<p class="e-bookprozatext">Na ta slova Anna otevřela oči a přísně a pátravě se
zadívala do hloubi šedých, posměšných očí vojákových. Dohodli se s otcem. Věc
počínala být konkrétní.</p>

<p class="e-bookprozatext">Hejtman opakoval jinými slovy, jinými, ale přece notně
podobnými, jako by se byl své roli naučil nazpaměť, to, čím prve vyčastoval
Štěpku. Ne, nechce sáhnout na Štěpčiny peníze, jak se strýček mylně domnívá,
vše, co bude Štěpka financovat, zůstane její, snad je možno mluvit o dobrém
obchodě z její strany, poněvadž Vejrychovsko přece za něco stojí. Či je má
koupit člověk docela cizí?</p>

<p class="e-bookprozatext">„Strýček má příležitost koupit je pro Štěpku&#160;–&#160;i
s mou maličkostí,“ pitvořil se námluvčí.</p>

<p class="e-bookprozatext">„Statek&#160;–&#160;nikdy jsem nestál o sedláctví. Co
se statkem?“ bručel Kilián. Ale Anna v téže chvíli hleděla kamsi do svého
dávného dětství, viděla dvůr svého mládí, zastydlé dýmy na mezích, robotu do
úpadu, stojící obilné klasy, brambořiště s ohnutými hřbety žen, nemluvného otce
s tlustou holí v ruce, rovné brázdy, gesto rozsévače, požehnaný jarní déšť,
naplněné stodoly, milého starého koně s hlavou kývající se do kroku. Dvůr&#160;–&#160;dvůr&#160;–&#160;a
pootevřenými vrátky snů vkrádal se Pavel do jejího srdce. Štěpka zpátky na
Vejrychovsko. Po městě zas venku. Děti jejich dětí budou opět na mezích, opět
za čertovou stodolou!</p>

<p class="e-bookprozatext">„Kdybych věděla, že bys byl na ni hodný, že by ses
změnil, že bys…“ Její ruce škrabaly po pokrývce na kolenou samým dojetím.</p>

<p class="e-bookprozatext">„Změnil&#160;–&#160;jak by se změnil?“ bouřil Kilián. „Znám
svět, mohl bych napočítat stovky takových příkladů, jako je jeho. Žádný z nich
se nenapravil, po dobrém ani po zlém, a když, tak dočasně, nikdy ne trvale.
Řekněme si to upřímně&#160;–&#160;nechtějí ho tam. Je to tak, že ano? Octl se v
tísni, neví, jak by se zachránil. Teď slibuje a prosí. Až dostane, po čem baží,
bude zas takový, jako býval.“</p>

<p class="e-bookprozatext">„Neprosí ani neslibuje. Je už trochu stár na to, aby
se plazil,“ zasyčel vztekle hejtman Malina. Měl už pro dnešek dost toho
pokořování. Selská pýcha, posílená pýchou důstojnickou, se v něm vzbouřila.</p>

<p class="e-bookprozatext">„Vidíš? Vidíš?“ radoval se Kilián. „A ty div že jsi mu
nedala požehnání za všechna ta jeho vylhaná a pokrytecká slova. Pošetilé
ženské!&#160;–&#160;Člověče, a ty sis myslil, že bych něco dal na tvé sliby?
Sedlák? To je nějaká kariéra? A s tím jsi přišel? Veliká čest, tuze veliká
čest. A to bylo ještě to nejlepší, s čím ses dovedl pochlubit. Aby má dcera
přinesla peníze na prodlužený statek? Nejsme lidé z&#160;vesnice. Najdi si
nějakou holku ze statku nebo z chalupy. Ke kravám, k prasatům&#160;–&#160;to my
doma nevedli. Haha! Dělat nakonec děvečku za své vlastní peníze!“</p>

<p class="e-bookprozatext">„Nemohl by ses, tatínku, alespoň trochu mírnit?“
rozhorlila se Štěpka. „Pavel je teď naším hostem. Kdepak takhle zacházejí s&#160;hosty?“</p>

<p class="e-bookprozatext">„Malinův statek,“ pravila Anna jakoby ze sna, „Malinův
statek není chalupa. Dvůr se vyrovná panskému&#160;–&#160;při dobrém
hospodaření bude čím dál výnosnější&#160;–&#160;stále lépe se prodává. Mohli
jsme žít také jako páni, kdyby tatínek, můj tatínek, nebyl tak příliš šetrný.
Mohli jsme mít i koně do kočáru, pěknou budovu, jednopatrovou, a okolo zahradu.
Otec…,“ chtěla říci, že starý Antonín Malina se ještě příliš cítil pouhým
čeledínem, ale umlkla, opojena i polekána vlastními vzpomínkami.</p>

<p class="e-bookprozatext">„Dům se zahradou a to všechno&#160;–&#160;to by teď
mohla mít Štěpka,“ chvatně a nerozmyslně se přiznal hejtman, sázeje všechno na
stařenino dojetí. Zapomněl při tom na stavitelův hněv. „Kdyby jen pan strýček
chtěl!“</p>

<p class="e-bookprozatext">„Aha! Aha! Kdyby jen pan strýček chtěl! Tu to máme!“
mnul si stavitel ruce v bouřlivém a nepřirozeném veselí. „Tak víte co, pane
hoste? Vy jste nám už svou věc řekl, řekl jste nám ji dopodrobna,“ vykal
Pavlovi a choval se k němu velmi úslužně&#160;–&#160;vždycky byl úslužný k
lidem, které vyhazoval, „nemáte, co byste k tomu ještě dodal, dojista ne, nuže,
teď by bylo záhodno, abyste nám dal čas na rozmyšlenou. Možná, že jste také
trochu ochraptěl těmi námluvami, já ano, já rozhodně ano, nechte nás teď v
klidu a o samotě, najdeme si již nějaký způsob, jak vám dát najevo své
rozhodnutí. A teď,“ pospíšil ke dveřím, pokud mu těžké tělo dovolovalo, otevřel
je dokořán a galantně se uklonil. „My také jíme v určitý čas a nemáme zvláštní
důvody zdržovat se s obědem.“ Dřív než mu v tom Štěpka mohla zabránit, přirazil
dveře za ženichem, sinavým vzteky, a notně jimi třískl.</p>

<p class="e-bookprozatext">Hejtman se hněval jen tak dlouho, dokud nesešel ze schůdků.
Tam si poopravil na hlavě čáku, šavli zavěsil v předloktí a upjal plášť, který
měl v síni sotva čas obléknout. Vykročil šviháckým krokem, k jakému ho
podněcovala uniforma. Vyhozen! Vyhozen! Při třetím vyhozen ztratilo slovo svůj
potupný význam. Co bylo v&#160;těchto posledních scénách komické, vystoupilo na
povrch. Zasmál se tichým, neslyšným smíchem. Napadlo mu, že nejhorší už má za
sebou. Cosi mu našeptávalo, že má vlastně vyhráno.</p>
</div>
</body>
</html>