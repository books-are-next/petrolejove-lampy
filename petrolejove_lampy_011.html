<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="5">
    <meta name="apple-mobile-web-app-capable" content="yes">
    <title>5</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="6">
    <link rel="prev" href="./petrolejove_lampy_010.html">
    <link rel="next" href="./petrolejove_lampy_012.html">
    <link rel="self" href="petrolejove_lampy_011.html">
    <meta name="identifier" content="havlicek-petrolejove-lampy-843f689">
    <meta name="role" content="chapter">
  </head>
  <body data-nb-words="1517" data-nb-chars="9550" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">5</span></h1>
        <p class="chunk" data-nb-ref-number="2" id="chunk2" data-nb-words="58" data-nb-chars="332"><span class="idea" data-nb-ref-number="2" id="idea2" data-nb-words="58" data-nb-chars="332">Když přišel stavitel Kilián na&nbsp;staveniště, aby dohlédl na&nbsp;práci svých zedníků, měl ve&nbsp;zvyku se&nbsp;opřít zády o&nbsp;hůl a&nbsp;mlčky se&nbsp;na&nbsp;ně&nbsp;dívat kalným, nepřítomným pohledem. Stejně mlčky a&nbsp;neúčastně, kalným zrakem se&nbsp;díval doma na&nbsp;dcerku. Kdož ví, byla-li v&nbsp;tom pohledu láska. Ostatně býval doma jen málokdy, byl od&nbsp;rána do&nbsp;večera zaměstnán.</span></p>
        <p class="chunk" data-nb-ref-number="3" id="chunk3" data-nb-words="59" data-nb-chars="400"><span class="idea" data-nb-ref-number="3" id="idea3" data-nb-words="59" data-nb-chars="400">Mohlo se&nbsp;proto předpokládat, že&nbsp;matka vynahradí holčičce něhu, kterou jí&nbsp;neprojevoval otec. Nebylo tomu tak. Anna Kiliánová byla selsky přísná, selsky strohá. Vychovávala dítě jako mnohé jiné matky jen samým peskováním. Líbat, hladit, mazlit se&nbsp;–&nbsp;to nebylo u&nbsp;Kiliánů zvykem. Štěpánka si&nbsp;poprvé uvědomila tento nedostatek rodičovských něžností teprve tehdy, když ji&nbsp;spolužačky zavedly do&nbsp;svých domovů.</span></p>
        <p class="chunk" data-nb-ref-number="4" id="chunk4" data-nb-words="90" data-nb-chars="582"><span class="idea" data-nb-ref-number="4" id="idea4" data-nb-words="90" data-nb-chars="582">V&nbsp;rodinách obchodníků a&nbsp;řemeslníků našla skoro totéž co&nbsp;doma. Pracné shánění živobytí, vlídnost k&nbsp;zákazníkům, ale málo pozornosti k&nbsp;maličkým. Nápadně jiné to&nbsp;bylo v&nbsp;rodinách úředníků a&nbsp;učitelů. Tam bylo zaměstnání pečlivě odděleno od&nbsp;hodin odpočinku, žena se&nbsp;v&nbsp;domácnosti obírala dětmi jako svou největší a&nbsp;mnohdy i&nbsp;jedinou radostí. Regenschori Karban měl dcerku, jedináčka, právě tak jako stavitel Kilián. S&nbsp;Boženkou Karbanovou začala Štěpka chodit do&nbsp;školy. Seděly vedle sebe v&nbsp;poslední lavici, poněvadž byly největší ze&nbsp;třídy. Štěpka byla červená a&nbsp;buclatá, Božka hubená a&nbsp;bledá.</span></p>
        <p class="chunk" data-nb-ref-number="5" id="chunk5" data-nb-words="78" data-nb-chars="490"><span class="idea" data-nb-ref-number="5" id="idea5" data-nb-words="78" data-nb-chars="490">Učení bylo v&nbsp;první třídě pramálo, v&nbsp;deset hodin bylo po&nbsp;všem. Kteréhosi dne si&nbsp;Štěpka přivedla Božku domů, ukázala jí&nbsp;hrdličku, provedla ji&nbsp;dvorkem, sedla si&nbsp;s&nbsp;ní&nbsp;do&nbsp;altánu. Božka ji&nbsp;na&nbsp;oplátku pozvala ke&nbsp;Karbanovům. U&nbsp;regenschoriho objevila Štěpka nový svět, svět obrázkových knih, pohádek, nevýslovné péče, společných her rodičů s&nbsp;dítětem, kočku, žijící pod kamny a&nbsp;po&nbsp;klínech život podobný životu člověka. Stavitel Kilián si&nbsp;nikdy se&nbsp;Štěpkou nehrál, nedůvěřoval knihám a&nbsp;kočky nenáviděl.</span></p>
        <p class="chunk" data-nb-ref-number="6" id="chunk6" data-nb-words="160" data-nb-chars="1084"><span class="idea" data-nb-ref-number="6" id="idea6" data-nb-words="160" data-nb-chars="1084">Naštěstí nebyla Božka tuze družná, lnula jedině k&nbsp;rodičům, k&nbsp;spolužačkám byla falešná. Vzájemné styky děvčat se&nbsp;neopakovaly tak často, aby Štěpčina duševní rovnováha byla porušena závistí. Přesto však začala od&nbsp;té&nbsp;doby snít. Snít! Ona, takové tlusté, nemotorné a&nbsp;nehezké stvoření? Štěpka však opravdu snila. Snila, když uléhala do&nbsp;postele, za&nbsp;níž byla postavena prkenná zástěna, aby se&nbsp;dítě ve&nbsp;spánku nedotýkalo studené, vlhké zdi. Zástěna byla vyzdobena výšivkou, která představovala selský dvůr se&nbsp;slepicemi, kohoutem a&nbsp;holuby&nbsp;–&nbsp;vždy tentýž obraz na&nbsp;dlouhém pásu látky. Rodiče svítili dlouho do&nbsp;noci. Teprve kolem jedenácté vstával Kilián od&nbsp;svých plánů a&nbsp;Anna odkládala pletení. Štěpánka se&nbsp;obracela ke&nbsp;zdi, přivírala oči, skrz řasy pozorovala kohouta, slepice a&nbsp;holuby, pestré barvy jí&nbsp;splývaly v&nbsp;neurčitou směsici, nabývaly jiných obrysů. Štěpka se&nbsp;stávala někým, kým nikdy nebyla, krásnou, útlou, křehkou, vybraně oblékanou holčičkou, s&nbsp;níž se&nbsp;všichni mazlili, hýčkanou princeznou trpaslíků, Sněhurkou, pokrytecky spící ve&nbsp;skleněné rakvi. Popelkou, která očekávala svého prince.</span></p>
        <p class="chunk" data-nb-ref-number="7" id="chunk7" data-nb-words="110" data-nb-chars="697"><span class="idea" data-nb-ref-number="7" id="idea7" data-nb-words="110" data-nb-chars="697">Zimní noci byly lepší než letní, v&nbsp;létě byla petrolejová lampa rozsvěcována pozdě, nebo se&nbsp;také vůbec nesvítilo. V&nbsp;zimě bylo možno se&nbsp;zachumlat do&nbsp;peřin, vnímat teplo jako jeden ze&nbsp;vzácných darů života, naslouchat důvěrnému praskání ohně v&nbsp;kachlových kamnech, a&nbsp;když se&nbsp;zhaslo, pozorovat žhnutí rudých očí popelníku a&nbsp;jejich plápolavý odlesk na&nbsp;stěnách. Vůně jehličí na&nbsp;vánočním stromku a&nbsp;šelest vloček, narážejících do&nbsp;okenních tabulí, rachot sněhových lavin, které padaly ze&nbsp;střech, cinkot opožděných rolniček&nbsp;–&nbsp;to vše se&nbsp;rýmovalo s&nbsp;pohádkami. Snění, o&nbsp;kterém u&nbsp;Kiliánů nikdo nevěděl, které by&nbsp;byli pohrdavě odsoudili, které by&nbsp;byli měli za&nbsp;jakýsi druh choroby, bylo tajnou půlí Štěpčina života.</span></p>
        <p class="chunk" data-nb-ref-number="8" id="chunk8" data-nb-words="66" data-nb-chars="427"><span class="idea" data-nb-ref-number="8" id="idea8" data-nb-words="66" data-nb-chars="427">Druhou, živou a&nbsp;pohyblivou půlí bylo Vejrychovsko. Matka Štěpce nebránila běhat do&nbsp;dvora, který byl kdysi jejím vlastním dětským rájem. Naopak to&nbsp;schvalovala, dokonce v&nbsp;tomto dceřině tíhnutí k&nbsp;starému selskému stavení nalézala vzkříšení svých vlastních dětských zálib. Děvče, které zažívalo aspoň část toho, co&nbsp;sama prožívala v&nbsp;dětství, jí&nbsp;bylo bližší než ono, které se&nbsp;bez cíle ploužilo po&nbsp;domě a&nbsp;rozprávělo se&nbsp;svými hračkami.</span></p>
        <p class="chunk" data-nb-ref-number="9" id="chunk9" data-nb-words="63" data-nb-chars="386"><span class="idea" data-nb-ref-number="9" id="idea9" data-nb-words="63" data-nb-chars="386">Městské děti, obeznámené s&nbsp;Vejrychem a&nbsp;s&nbsp;čerty z&nbsp;pověstí, se&nbsp;Malinova dvora bály. Věřily, že&nbsp;tam dosud straší. Štěpka se&nbsp;odjakživa nebála ničeho, ani jí&nbsp;nenapadlo bát se&nbsp;starého rodinného statku. Jako maličkou ji&nbsp;tam vodili nebo vozili, ovšem jen zřídkakdy. Školačka si&nbsp;tam dovedla najít cestu sama. Sotva jen trochu okusila půvabů, které jí&nbsp;dvůr nabízel, chodila tam častěji a&nbsp;častěji.</span></p>
        <p class="chunk" data-nb-ref-number="10" id="chunk10" data-nb-words="128" data-nb-chars="782"><span class="idea" data-nb-ref-number="10" id="idea10" data-nb-words="128" data-nb-chars="782">Jeník Malinů byl o&nbsp;sedm let starší než Štěpka, Pavel o&nbsp;pět. Matka jim zemřela brzy po&nbsp;Pavlově narození a&nbsp;otec se&nbsp;podruhé neoženil. Byli to&nbsp;vlastně už&nbsp;velcí hoši, třináctiletý Jan a&nbsp;jedenáctiletý Pavel, když se&nbsp;s&nbsp;nimi Štěpka sblížila, a&nbsp;dívali se&nbsp;na&nbsp;městskou sestřenici jaksepatří spatra. Také s&nbsp;jistým ostychem venkovanů. Měli v&nbsp;oblibě hry, při nichž si&nbsp;docela dobře stačili sami&nbsp;–&nbsp;špačka, otloukačku, kuličky&nbsp;–&nbsp;a o&nbsp;kamarády z&nbsp;okolních chalup neměli nikdy nouzi. Štěpka mezi nimi byla zbytečná. Viděli domácí zvířata rodit se&nbsp;a&nbsp;růst, byli mnohem blíž skutečnému životu než ona, byli moudřejší. Štěpánka milovala kuřátka, ale bála se&nbsp;krav, štítila se&nbsp;vepře a&nbsp;nedůvěřovala psu. Teprve když se&nbsp;zbavila těchto svých předsudků, bylo její kamarádství s&nbsp;Malinovými kluky jakžtakž navázáno.</span></p>
        <p class="chunk" data-nb-ref-number="11" id="chunk11" data-nb-words="181" data-nb-chars="1103"><span class="idea" data-nb-ref-number="11" id="idea11" data-nb-words="181" data-nb-chars="1103">Začalo to&nbsp;tím, že&nbsp;ji&nbsp;zasvěcovali do&nbsp;svých vědomostí. Štěpka byla zvědavá, neustále se&nbsp;vyptávala, klukům to&nbsp;lichotilo. Nikdy se&nbsp;na&nbsp;nic neptala strýce, který byl ustavičně zabrán do&nbsp;práce a&nbsp;její městskou změkčilostí pohrdal, ale jich. Ostatně, ptát se&nbsp;strýce na&nbsp;jisté věci, v&nbsp;tom jí&nbsp;překážel stud. Domnívala se&nbsp;právem, že&nbsp;by&nbsp;jí&nbsp;buď vůbec neodpověděl, nebo že&nbsp;by&nbsp;se&nbsp;jí&nbsp;vysmál svým hrubým, křaplavým smíchem. Kluci se&nbsp;uculovali, šťouchali se&nbsp;lokty, pošklebovali se, ale vysvětlovali rádi. Tak se&nbsp;Štěpka poměrně dosti časně dozvěděla všechno, čemu ani zdaleka nerozuměli její městští spolužáci a&nbsp;spolužačky. Poučili ji, proč kohout prohání slepice, proč má&nbsp;strýc zachmuřené čelo, když kráva má&nbsp;mít telátko, proč je&nbsp;mladý býček krotký a&nbsp;poslušný v&nbsp;její přítomnosti, kdežto mužům podléhá jen po&nbsp;ranách holí. Štěpánčin domov byl velmi mlčelivý a&nbsp;to&nbsp;mělo také svou výhodu. Nikdo ji&nbsp;nevyslýchal a&nbsp;ona sama nic nevyprávěla. Nebylo třeba a&nbsp;nebylo také záhodno&nbsp;–&nbsp;to tušila&nbsp;–&nbsp;chlubit se&nbsp;nabytými vědomostmi. U&nbsp;Kiliánů nevěděli pranic o&nbsp;snění svého dítěte, právě tak jako nevěděli o&nbsp;tom, jak poznává věci tohoto světa.</span></p>
        <p class="chunk" data-nb-ref-number="12" id="chunk12" data-nb-words="77" data-nb-chars="487"><span class="idea" data-nb-ref-number="12" id="idea12" data-nb-words="77" data-nb-chars="487">Jan a&nbsp;Pavel měli u&nbsp;plotu zeleninové zahrádky nasázeny slunečnice. Když veliké, žluté terče začaly uvnitř zrát a&nbsp;černat, stříleli do&nbsp;nich z&nbsp;vlastnoručně vyrobených šindelových kuší. Jan byl o&nbsp;něco přívětivější než Pavel, dovedl se&nbsp;spíš schýlit k&nbsp;dítěti. Udělal samostříl i&nbsp;pro Štěpánku. Kupodivu, střelba lukem šla tlusté a&nbsp;jinak neobratné dívence docela dobře. Když příštího jara hoši sázeli slunečnice, dali hrst semínek i&nbsp;Štěpce a&nbsp;podle čertovy stodoly pak rostly i&nbsp;její budoucí terče.</span></p>
        <p class="chunk" data-nb-ref-number="13" id="chunk13" data-nb-words="81" data-nb-chars="499"><span class="idea" data-nb-ref-number="13" id="idea13" data-nb-words="81" data-nb-chars="499">Jan a&nbsp;Pavel chovali králíky. Sami si&nbsp;postavili králikárnu, sami zvířátka opatrovali a&nbsp;krmili. Králičí kožky prodávali kožešníkovi a&nbsp;za stržené peníze si&nbsp;kupovali kuličky, sladké dřevo, kouzelné obálky a&nbsp;cukroví. Jan byl skoupý, nikdy se&nbsp;se&nbsp;Štěpkou nerozdělil, ale Pavel dával ochotně, bez zdráhání. Jana měla Štěpka ráda za&nbsp;to, že&nbsp;s&nbsp;ní občas vlídně pohovořil, Pavla za&nbsp;jeho štědrost, za&nbsp;nevážnost k&nbsp;nabytému mamonu, za&nbsp;cukroví, které směla plnými hrstmi jíst z&nbsp;jeho kapsy, vždy slepené a&nbsp;plné mlsků.</span></p>
        <p class="chunk" data-nb-ref-number="14" id="chunk14" data-nb-words="51" data-nb-chars="317"><span class="idea" data-nb-ref-number="14" id="idea14" data-nb-words="51" data-nb-chars="317">V&nbsp;devíti letech spatřila Štěpánka poprvé páření býčka a&nbsp;krávy, a&nbsp;toto divadlo, jemuž byla přítomna s&nbsp;oběma hochy, ji&nbsp;povzneslo. Od&nbsp;té&nbsp;doby se&nbsp;domnívala, že&nbsp;je&nbsp;zkušenostmi jim rovnocenná. Aby se&nbsp;jim vyrovnala docela, pokoušela se&nbsp;mluvit jejich hantýrkou. Nebála se&nbsp;výrazů, nazývala věci ve&nbsp;statku jejich pravými jmény.</span></p>
        <p class="chunk" data-nb-ref-number="15" id="chunk15" data-nb-words="69" data-nb-chars="458"><span class="idea" data-nb-ref-number="15" id="idea15" data-nb-words="69" data-nb-chars="458">Tak žila vlastně Štěpka dvojím životem. Na&nbsp;statku se&nbsp;s&nbsp;bratranci účastnila jejich indiánských her, shrabovala seno, krmila drůbež, pásla dobytek, zakládala ohýnky a&nbsp;pekla brambory, doma se&nbsp;obírala svými loutkami, stýkala se&nbsp;s&nbsp;holčičkami ze&nbsp;spořádaných rodin, četla si&nbsp;v&nbsp;školních knížkách a&nbsp;jen zřídkakdy si&nbsp;zadováděla s&nbsp;kočovými kluky. Měla už&nbsp;přece také jisté povinnosti, plynoucí z&nbsp;postavení jejích rodičů, a&nbsp;musila se&nbsp;chovat podle společenských zvyklostí.</span></p>
        <p class="chunk" data-nb-ref-number="16" id="chunk16" data-nb-words="206" data-nb-chars="1250"><span class="idea" data-nb-ref-number="16" id="idea16" data-nb-words="206" data-nb-chars="1250">Kiliánovi se&nbsp;stávali víc a&nbsp;více honorací. V&nbsp;jejich parádním pokoji přibývalo tret, staré levnější kusy nábytku byly vyměněny za&nbsp;nové. V&nbsp;městečku se&nbsp;utvořil ženský zpěvácký spolek, byly v&nbsp;něm všechny dámy z&nbsp;lepších kruhů, třeba nedovedly zpívat. Do&nbsp;spolku vstoupila i&nbsp;Anna Kiliánová, a&nbsp;poněvadž byla bohatá a&nbsp;spravedlivá, zvolili ji&nbsp;pokladní. Jako pokladní a&nbsp;členka výboru byla povinna občas chodit do&nbsp;schůzí. Schůze a&nbsp;spolek vedly k&nbsp;užším stykům s&nbsp;ostatními členkami. Ačkoli se&nbsp;to&nbsp;Anně příčilo, musila čas od&nbsp;času přijmout pozvání na&nbsp;kávu a&nbsp;na&nbsp;oplátku pak sama zvát dámy do&nbsp;svého domu. Pro Štěpku to&nbsp;byly nejčernější dny, když ji&nbsp;matka pečlivě umyla, ustrojila a&nbsp;vzala s&nbsp;sebou na&nbsp;návštěvu. Jaká to&nbsp;trýzeň, strávit celé dlouhé odpoledne mezi způsobnými chlapečky a&nbsp;holčičkami! Naštěstí měla děti velmi ráda, zvlášť ty, které byly mladší než ona, s&nbsp;oblibou se&nbsp;k&nbsp;nim chovala jako malá maminka. Žel, že&nbsp;když se&nbsp;s&nbsp;nimi dostala patřičně do&nbsp;proudu, nedovedla si&nbsp;dávat dosti dobrý pozor na&nbsp;pusu, a&nbsp;tak se&nbsp;leckdy stalo, že&nbsp;jí&nbsp;uklouzlo slůvko ze&nbsp;slovníku Malinových kluků, poznámka, prozrazující neuvěřitelné vědomosti. Děti to&nbsp;žalovaly matkám, matky se&nbsp;děsily a&nbsp;křižovaly a&nbsp;svěřovaly pak Anně Kiliánové své stížnosti se&nbsp;sladkými úsměvy a&nbsp;pokryteckými vzdechy.</span></p>
        <p class="chunk" data-nb-ref-number="17" id="chunk17" data-nb-words="39" data-nb-chars="255"><span class="idea" data-nb-ref-number="17" id="idea17" data-nb-words="39" data-nb-chars="255">Někdy po&nbsp;takových kávových dýcháncích následovaly večery, kdy stavitel hleděl bolestně a&nbsp;vyčítavě na&nbsp;svou selskou ženu a&nbsp;Štěpku stíhaly přísné domácí tresty. Obyčejně si&nbsp;to&nbsp;odneslo Vejrychovsko. Den, dva dni nebo také týden tam byl Štěpce zakázán přístup.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>