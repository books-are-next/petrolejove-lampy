<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="14">
    <meta name="apple-mobile-web-app-capable" content="yes">
    <title>14</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="15">
    <link rel="prev" href="./petrolejove_lampy_019.html">
    <link rel="next" href="./petrolejove_lampy_021.html">
    <link rel="self" href="petrolejove_lampy_020.html">
    <meta name="identifier" content="havlicek-petrolejove-lampy-eea02c3">
    <meta name="role" content="chapter">
  </head>
  <body data-nb-words="1439" data-nb-chars="8813" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_019.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">14</span></h1>
        <p class="chunk" data-nb-ref-number="2" id="chunk2" data-nb-words="58" data-nb-chars="345"><span class="idea" data-nb-ref-number="2" id="idea2" data-nb-words="58" data-nb-chars="345">Štěpka šla na&nbsp;své první dostaveníčko s&nbsp;myslí dokonale nevinnou. Namířila si&nbsp;to&nbsp;rovnou k&nbsp;statku, připravena usadit se&nbsp;na&nbsp;lavičce přede dveřmi, ale Pavel měl o&nbsp;tomto večeru své vlastní představy; sotva pojedl, vyšel na&nbsp;toulku kolem dvora, aby ji&nbsp;nepropásl. Když dívku spatřil, běžel jí&nbsp;rozjařené vstříc a&nbsp;vedl si&nbsp;ji&nbsp;podle chlévů k&nbsp;čertově stodole.</span></p>
        <p class="chunk" data-nb-ref-number="3" id="chunk3" data-nb-words="90" data-nb-chars="554"><span class="idea" data-nb-ref-number="3" id="idea3" data-nb-words="90" data-nb-chars="554">Pavlův plán nebyl snad ani tak příliš zvrhlý. Byl ještě příliš mlád, aby si&nbsp;byl předsevzal zneužít hloupého a&nbsp;důvěřivého dítěte. Představoval si&nbsp;jen mátožně, jak dívku udiví příběhy, jimž nechtěl Jan nikterak rozumět, jak ji&nbsp;rozohní sladkým rozhovorem, přivede ji&nbsp;z&nbsp;míry doteky a&nbsp;polibky, probudí v&nbsp;ní&nbsp;neuvědomělou žádost a&nbsp;zanechá pak po&nbsp;sobě v&nbsp;městečku roztouženou milenku, vzdychající samou láskou. Potřeboval podklad pro příští román, který řádně po&nbsp;svém přepracuje a&nbsp;bude později v&nbsp;garnizóně dávat svým kumpánům k&nbsp;lepšímu při víně a&nbsp;při hře v&nbsp;karty.</span></p>
        <p class="chunk" data-nb-ref-number="4" id="chunk4" data-nb-words="61" data-nb-chars="400"><span class="idea" data-nb-ref-number="4" id="idea4" data-nb-words="61" data-nb-chars="400">Začal známými historkami o&nbsp;vlašské dámě a&nbsp;přidal k&nbsp;nim nové, jak si&nbsp;je&nbsp;zapamatoval od&nbsp;jiných mluvků od&nbsp;praporu. Honosil se&nbsp;všemožně cizím peřím. Z&nbsp;jeho řečí vysvítalo, že&nbsp;prožil nesčetná dobrodružství a&nbsp;přestál mnoho nebezpečných a&nbsp;záviděníhodných situací. Štěpka mu&nbsp;naslouchala trpělivě, kamarádsky, ale jakmile bylo vyprávění příliš za&nbsp;vlasy přitaženo, usadil se&nbsp;jí&nbsp;v&nbsp;koutcích úst nedůvěřivý úsměv.</span></p>
        <p class="chunk" data-nb-ref-number="5" id="chunk5" data-nb-words="57" data-nb-chars="351"><span class="idea" data-nb-ref-number="5" id="idea5" data-nb-words="57" data-nb-chars="351">Pavel byl roztrpčen a&nbsp;hluboce zklamán. Zdánlivě vyspělá sestřenka je&nbsp;mnohem větší husa, než předpokládal. Nemůže jí&nbsp;přece všechno vykládat po&nbsp;lopatě. Má&nbsp;si&nbsp;také něco domyslit, na&nbsp;něco se&nbsp;ptát! Štěpčiny oči však bloudily po&nbsp;mráčcích nad západem, zajímaly se&nbsp;o&nbsp;kosa, který na&nbsp;střeše stodoly seděl a&nbsp;hvízdal. Hluboce a&nbsp;pokojně vdechovala vlhkou vůni luk.</span></p>
        <p class="chunk" data-nb-ref-number="6" id="chunk6" data-nb-words="60" data-nb-chars="337"><span class="idea" data-nb-ref-number="6" id="idea6" data-nb-words="60" data-nb-chars="337">Ne, tímto způsobem by&nbsp;nedosáhl ničeho. Chopil se&nbsp;její ruky a&nbsp;ona mu&nbsp;ji&nbsp;docela ochotně ponechala. Ruka je&nbsp;ruka, nic víc. Žertem jí&nbsp;sáhl za&nbsp;krk, vzal do&nbsp;štipce hladkou kůži, aby se&nbsp;přesvědčil, jak je&nbsp;tlustá. Krotce se&nbsp;zasmála a&nbsp;chystala se&nbsp;pokusit o&nbsp;totéž na&nbsp;jeho lajtnantském týle. Zřejmě jí&nbsp;nebylo proti mysli kočkování a&nbsp;trochu legrace.</span></p>
        <p class="chunk" data-nb-ref-number="7" id="chunk7" data-nb-words="76" data-nb-chars="489"><span class="idea" data-nb-ref-number="7" id="idea7" data-nb-words="76" data-nb-chars="489">Co&nbsp;naplat, nezbylo mu&nbsp;než začít z&nbsp;jiného konce. Pokusí se&nbsp;získat půdu nějakými sentimentálními šplechty. Jaké to&nbsp;bývalo hezké, když bývali ještě dětmi, co&nbsp;se&nbsp;spolu nahráli a&nbsp;nadováděli. Pracně připomínal Štěpce naivní události, o&nbsp;které neměl již pražádný zájem. Zato jí&nbsp;se&nbsp;tyto vzpomínky líbily, to&nbsp;byl její pravý živel. Rozvázala a&nbsp;častovala ho&nbsp;podrobnostmi, které ho&nbsp;nedovedly dojmout. Bylo to&nbsp;čím dál trapnější. Nakonec mluvila Štěpka sama, on&nbsp;jednoslabičně odpovídal a&nbsp;nepokrytě zíval.</span></p>
        <p class="chunk" data-nb-ref-number="8" id="chunk8" data-nb-words="44" data-nb-chars="264"><span class="idea" data-nb-ref-number="8" id="idea8" data-nb-words="44" data-nb-chars="264">Roztáhli si&nbsp;kapesníky a&nbsp;seděli na&nbsp;nich, rosa je&nbsp;však chladila, opět vstali. Štěpka zářila. Vykládala, vykládala, neustávala ve&nbsp;svém strašlivém vzpomínání. Šli po&nbsp;příkré mezi. Zachytil ji&nbsp;v&nbsp;nadloktí, aby se&nbsp;nesmekla&nbsp;–&nbsp;učinil to&nbsp;jen zcela nahodile&nbsp;–&nbsp;a tu&nbsp;mu&nbsp;napadlo:</span></p>
        <p class="chunk" data-nb-ref-number="9" id="chunk9" data-nb-words="48" data-nb-chars="309"><span class="idea" data-nb-ref-number="9" id="idea9" data-nb-words="48" data-nb-chars="309">„Jestlipak jsi, Štěpko, ještě tak silná, jako jsi bývala? Jestlipak se&nbsp;ještě dovedeš prát?“ Její paže byla plná a&nbsp;pevná. Také se&nbsp;už&nbsp;malounko začínalo šeřit, slunce zapadlo, poslední červánky dohořívaly. Lajtnantovi bylo, jako by&nbsp;se&nbsp;probouzel z&nbsp;mrákot. „Copak abychom si&nbsp;spolu zazápasili jako za&nbsp;starých časů?“</span></p>
        <p class="chunk" data-nb-ref-number="10" id="chunk10" data-nb-words="20" data-nb-chars="121"><span class="idea" data-nb-ref-number="10" id="idea10" data-nb-words="20" data-nb-chars="121">Vážně si&nbsp;ho&nbsp;přeměřila očima. „Teď bys mě&nbsp;přemohl lehce,“ řekla klidně a&nbsp;bez jakéhokoli podezření, „jsi o&nbsp;mnoho silnější.“</span></p>
        <p class="chunk" data-nb-ref-number="11" id="chunk11" data-nb-words="24" data-nb-chars="131"><span class="idea" data-nb-ref-number="11" id="idea11" data-nb-words="24" data-nb-chars="131">„Ale ty&nbsp;máš přece tak tvrdé ruce,“ ujišťoval ji&nbsp;Pavel a&nbsp;nepřestával ji&nbsp;hladit až&nbsp;k&nbsp;rameni, polykaje při tom sladkou a&nbsp;žhavou slinu.</span></p>
        <p class="chunk" data-nb-ref-number="12" id="chunk12" data-nb-words="11" data-nb-chars="71"><span class="idea" data-nb-ref-number="12" id="idea12" data-nb-words="11" data-nb-chars="71">„To nejsou žádné svaly. Ty&nbsp;máš svaly,“ přesvědčovala se&nbsp;zkušeně Štěpka.</span></p>
        <p class="chunk" data-nb-ref-number="13" id="chunk13" data-nb-words="7" data-nb-chars="37"><span class="idea" data-nb-ref-number="13" id="idea13" data-nb-words="7" data-nb-chars="37">„No víš, ale zkusit bychom to&nbsp;mohli!“</span></p>
        <p class="chunk" data-nb-ref-number="14" id="chunk14" data-nb-words="15" data-nb-chars="93"><span class="idea" data-nb-ref-number="14" id="idea14" data-nb-words="15" data-nb-chars="93">Pavel již svlékal svůj zbrojní kabát. Štěpka se&nbsp;ohlížela po&nbsp;vhodném místě na&nbsp;kraji jeteliště.</span></p>
        <p class="chunk" data-nb-ref-number="15" id="chunk15" data-nb-words="65" data-nb-chars="390"><span class="idea" data-nb-ref-number="15" id="idea15" data-nb-words="65" data-nb-chars="390">Mírně ji&nbsp;postrčil oním způsobem, jakým se&nbsp;obyčejně začínají klukovské šarvátky. Zavrávorala a&nbsp;štulec mu&nbsp;vrátila. Popadl ji&nbsp;za&nbsp;ruku, přitáhl ji&nbsp;k&nbsp;sobě, pevněji objal kolem těla a&nbsp;počal jí&nbsp;cloumat. Potáceli se&nbsp;sem a&nbsp;tam, Štěpka se&nbsp;houževnatě držela na&nbsp;nohou. Nemohla vyhrát, ale chtěla aspoň svému bývalému učiteli dokázat, že&nbsp;jeho lekce nezapomněla, že&nbsp;nemá, proč by&nbsp;se&nbsp;za&nbsp;svou žačku styděl.</span></p>
        <p class="chunk" data-nb-ref-number="16" id="chunk16" data-nb-words="42" data-nb-chars="235"><span class="idea" data-nb-ref-number="16" id="idea16" data-nb-words="42" data-nb-chars="235">Pavel ji&nbsp;dokonce nechal, aby mu&nbsp;podrazila nohy. Upadl a&nbsp;hrozně se&nbsp;smál, ale Štěpka se&nbsp;již na&nbsp;něho sápala, pokoušela se&nbsp;ho&nbsp;obrátit na&nbsp;lopatky. Dýchala mu&nbsp;do&nbsp;týla horkým dechem. Zachytil ji, dvakrát se&nbsp;převrátili, a&nbsp;nyní byla ona vespod.</span></p>
        <p class="chunk" data-nb-ref-number="17" id="chunk17" data-nb-words="38" data-nb-chars="233"><span class="idea" data-nb-ref-number="17" id="idea17" data-nb-words="38" data-nb-chars="233">Ležel na&nbsp;ní, nehýbal se, předstíral odpočinek, dlaněmi však ohledával její bujné tvary. Zpod vyhrnuté sukně vyčnívala její tlustá lýtka. Ležela na&nbsp;břiše s&nbsp;rozpaženýma rukama, v&nbsp;pozici nejméně se&nbsp;hodící k&nbsp;obraně. Bylo jí&nbsp;dusno a&nbsp;mdlo.</span></p>
        <p class="chunk" data-nb-ref-number="18" id="chunk18" data-nb-words="6" data-nb-chars="44"><span class="idea" data-nb-ref-number="18" id="idea18" data-nb-words="6" data-nb-chars="44">„Pusť mě,“ zašeptala nesměle, „poddávám se!“</span></p>
        <p class="chunk" data-nb-ref-number="19" id="chunk19" data-nb-words="28" data-nb-chars="158"><span class="idea" data-nb-ref-number="19" id="idea19" data-nb-words="28" data-nb-chars="158">Snad ji&nbsp;ani neslyšel. Kradmo pronikl mezi knoflíčky její halenky do&nbsp;teplého záňadří a&nbsp;tam zůstal. Z&nbsp;obou stran jí&nbsp;koleny tiskl boky. Dech měl kratší a&nbsp;kratší.</span></p>
        <p class="chunk" data-nb-ref-number="20" id="chunk20" data-nb-words="29" data-nb-chars="197"><span class="idea" data-nb-ref-number="20" id="idea20" data-nb-words="29" data-nb-chars="197">„Pusť mě,“ zaprosila Štěpka úzkostlivěji. Přestávka v&nbsp;zápase byla mnohoznačná. Ruka na&nbsp;ňadrech ji&nbsp;pálila. Ticho, přerývané jen hlasitým dechem, jí&nbsp;nahánělo hrůzu. Tušila, že&nbsp;se&nbsp;děje něco nedobrého.</span></p>
        <p class="chunk" data-nb-ref-number="21" id="chunk21" data-nb-words="27" data-nb-chars="140"><span class="idea" data-nb-ref-number="21" id="idea21" data-nb-words="27" data-nb-chars="140">„Vždyť já&nbsp;ti&nbsp;nic nedělám,“ brebtal hluše, „já&nbsp;–&nbsp;já&nbsp;–&nbsp;zkrátka tě&nbsp;nemohu zmoci.“ Přiložil horkou tvář k&nbsp;její a&nbsp;pokoušel se&nbsp;ji&nbsp;políbit na&nbsp;ústa.</span></p>
        <p class="chunk" data-nb-ref-number="22" id="chunk22" data-nb-words="27" data-nb-chars="190"><span class="idea" data-nb-ref-number="22" id="idea22" data-nb-words="27" data-nb-chars="190">„Tak mě&nbsp;přece pusť!“ vykřikla rozhorleně a&nbsp;současně sebou zoufale a&nbsp;divoce hodila. Rozněžnělý, výpad neočekávající lajtnant se&nbsp;skutálel do&nbsp;jeteliště. Štěpka se&nbsp;vztyčila udýchána a&nbsp;rozčilena.</span></p>
        <p class="chunk" data-nb-ref-number="23" id="chunk23" data-nb-words="52" data-nb-chars="311"><span class="idea" data-nb-ref-number="23" id="idea23" data-nb-words="52" data-nb-chars="311">„Jsi na&nbsp;mne zlá,“ lkal Pavel melancholicky. Nepokoušel se&nbsp;vstát. Zpokorněl a&nbsp;zeslábl. Hmatal v&nbsp;zadní kapse kalhot po&nbsp;pouzdru s&nbsp;cigaretami. „Já vím, Štěpko,“ pokračoval, když se&nbsp;dívka neměla k&nbsp;odpovědi, „ty si&nbsp;o&nbsp;mně myslíš kdovíco.“ Byl to&nbsp;přece jen dosud mladý hoch, přistižený při činu, přesvědčený o&nbsp;své vině.</span></p>
        <p class="chunk" data-nb-ref-number="24" id="chunk24" data-nb-words="69" data-nb-chars="411"><span class="idea" data-nb-ref-number="24" id="idea24" data-nb-words="69" data-nb-chars="411">„Ó ne,“ ujišťovala ho&nbsp;Štěpka, najednou z&nbsp;neznámých příčin dobře naladěná. Urovnávala si&nbsp;šaty, smetala s&nbsp;nich stébla a&nbsp;chmýří. „To jsem ale zválená!“ Hleděla na&nbsp;něho zářivě, přikládajíc si&nbsp;prsty k&nbsp;tvářím, aby zkusila jejich žár. Nic se&nbsp;nestalo, to&nbsp;bylo jasné. Mělo se&nbsp;však něco stát? Štěpka dosti dobře nevěděla. Přinejmenším byla stejně ochotná k&nbsp;smíru jako Pavel. Naprosto neměla v&nbsp;úmyslu si&nbsp;to&nbsp;s&nbsp;ním rozházet.</span></p>
        <p class="chunk" data-nb-ref-number="25" id="chunk25" data-nb-words="20" data-nb-chars="126"><span class="idea" data-nb-ref-number="25" id="idea25" data-nb-words="20" data-nb-chars="126">„Štěpko, dej mi&nbsp;hubičku na&nbsp;udobřenou,“ loudil lajtnant. Pořád ještě ležel bezmocně v&nbsp;jetelišti. U&nbsp;úst se&nbsp;mu&nbsp;blýskala cigareta.</span></p>
        <p class="chunk" data-nb-ref-number="26" id="chunk26" data-nb-words="29" data-nb-chars="177"><span class="idea" data-nb-ref-number="26" id="idea26" data-nb-words="29" data-nb-chars="177">Štěpce však nebylo do&nbsp;líbání. Povšimla si, jak se&nbsp;rychle stmívá. Co&nbsp;nevidět nastane noc. Odhadovala čas, strávený s&nbsp;Pavlem, a&nbsp;hrozila se&nbsp;pozdního návratu domů, co&nbsp;řekne rodičům.</span></p>
        <p class="chunk" data-nb-ref-number="27" id="chunk27" data-nb-words="41" data-nb-chars="244"><span class="idea" data-nb-ref-number="27" id="idea27" data-nb-words="41" data-nb-chars="244">„Musím už&nbsp;jít.“ Tuze se&nbsp;jí&nbsp;nechtělo, ale jakáž pomoc. Domácí řád byl silnější než kouzlo Vejrychovska. Silnější než Pavel. Vlastně neměl důvody ji&nbsp;déle zdržovat. Byl tak malátný! Tak zmožený! „Mohla bys tu&nbsp;se&nbsp;mnou ještě chvíli zůstat. Co&nbsp;doma?“</span></p>
        <p class="chunk" data-nb-ref-number="28" id="chunk28" data-nb-words="19" data-nb-chars="98"><span class="idea" data-nb-ref-number="28" id="idea28" data-nb-words="19" data-nb-chars="98">„To nejde, je&nbsp;už&nbsp;pozdě&nbsp;–&nbsp;dobrou noc!“ Vztahovala k&nbsp;němu ruku, ale jít k&nbsp;němu blíž se&nbsp;neodvažovala.</span></p>
        <p class="chunk" data-nb-ref-number="29" id="chunk29" data-nb-words="7" data-nb-chars="45"><span class="idea" data-nb-ref-number="29" id="idea29" data-nb-words="7" data-nb-chars="45">„Víš co, doprovodím tě.“ Neochotně se&nbsp;pohnul.</span></p>
        <p class="chunk" data-nb-ref-number="30" id="chunk30" data-nb-words="49" data-nb-chars="273"><span class="idea" data-nb-ref-number="30" id="idea30" data-nb-words="49" data-nb-chars="273">Štěpce však ani nenapadlo čekat, až&nbsp;vstane. Dala se&nbsp;na&nbsp;útěk. „Až jindy! Až&nbsp;jindy!“ Upalovala a&nbsp;přitom se&nbsp;jí&nbsp;do&nbsp;očí vedraly slzy. Vůbec si&nbsp;nerozuměla. Tolik však věděla: čím dřív bude odtud, tím lépe. Ani se&nbsp;neohlédla, zdali Pavel jde doopravdy za&nbsp;ní, nebo zda zůstal ležet.</span></p>
        <p class="chunk" data-nb-ref-number="31" id="chunk31" data-nb-words="39" data-nb-chars="226"><span class="idea" data-nb-ref-number="31" id="idea31" data-nb-words="39" data-nb-chars="226">Opravdu, na&nbsp;obloze již vyskočily hvězdy! Kolikpak to&nbsp;může být hodin? Starosti jí&nbsp;nedovolily, aby přemýšlela o&nbsp;tom, co&nbsp;se&nbsp;jí&nbsp;prve přihodilo. Namířila si&nbsp;to&nbsp;přímo k&nbsp;můstku přes Jilemku stezičkou mezi obilím. Kéž by&nbsp;už&nbsp;byla doma!</span></p>
        <p class="chunk" data-nb-ref-number="32" id="chunk32" data-nb-words="95" data-nb-chars="647"><span class="idea" data-nb-ref-number="32" id="idea32" data-nb-words="95" data-nb-chars="647">Dnešní den přinesl Štěpce Kiliánové snad již dostatečné množství pozoruhodných zkušeností, osud však chtěl, aby se&nbsp;jí&nbsp;dostalo ještě názornějšího a&nbsp;drsnějšího poučení. Nedaleko martinické silnice stála stará hlídací bouda, odkud byl přehled nejen přes Malinovo brambořiště, ale i&nbsp;přes alej třešňových štěpů, vedoucích k&nbsp;statku. Těsně podle této boudy musila Štěpka projít, chtěla-li se&nbsp;dostat k&nbsp;mostu. Jistě by&nbsp;ji&nbsp;byla minula bez povšimnutí, nebýt srdcervoucích a&nbsp;lkavých zvuků, které vycházely zevnitř. Šla po&nbsp;travnaté stezce tichounce, nyní však šla ještě tišeji, zvědavost ji&nbsp;ponoukala. Stůj co&nbsp;stůj se&nbsp;chtěla dopátrat příčiny tajemných vzdechů.</span></p>
        <p class="chunk" data-nb-ref-number="33" id="chunk33" data-nb-words="130" data-nb-chars="800"><span class="idea" data-nb-ref-number="33" id="idea33" data-nb-words="130" data-nb-chars="800">Přiložila oko ke&nbsp;skulině vrátní, zavřených na&nbsp;petlici, ale jen se&nbsp;v&nbsp;temnotě trochu porozhlédla, již utíkala od&nbsp;boudy, jako by&nbsp;jí&nbsp;hlavu zapálil. To, co&nbsp;uvnitř spatřila, věru nebylo pro ctnostné dívenky minulého století! Na&nbsp;uválené slámě si&nbsp;leželi v&nbsp;objetí němý s&nbsp;Mandou. Vskutku, nebylo to&nbsp;tak zcela nepodobné tomu, co&nbsp;prve sama zažila s&nbsp;Pavlem, mimo některé důležité podrobnosti. Štěpka byla dostatečně nevinná, aby se&nbsp;nesnažila domýšlet, co&nbsp;jí&nbsp;bylo průzračnými lajtnantovými historkami naznačováno, tak hloupá však přece jen nebyla, aby nepochopila, co&nbsp;v&nbsp;boudě provádí Franc s&nbsp;dvorskou děvečkou. Znala od&nbsp;dětství až&nbsp;příliš dobře život domácích zvířat a&nbsp;drůbeže na&nbsp;Malinově statku. Nemohlo být ani nejmenších pochybností o&nbsp;tom, že&nbsp;zvířata i&nbsp;lidé, lidé zrovna tak jako zvířata — a&nbsp;Pavel&nbsp;–&nbsp;všichni – –!</span></p>
        <p class="chunk" data-nb-ref-number="34" id="chunk34" data-nb-words="55" data-nb-chars="364"><span class="idea" data-nb-ref-number="34" id="idea34" data-nb-words="55" data-nb-chars="364">Hnala se&nbsp;Dolení ulicí a&nbsp;pak náměstím vzhůru, její hlava byla plna tohoto problému, který zatlačil do&nbsp;pozadí i&nbsp;obavy, jak ji&nbsp;doma přivítají rodiče. To, co&nbsp;spatřila v&nbsp;hlídačské boudě, bylo Štěpce nejen výbornou lekcí pro život, ale i&nbsp;vysvětlením večerních zážitků, rozluštěním tajemství jejích rozhořelých lící a&nbsp;z&nbsp;hloubi podvědomí vycházejícího úzkostlivého volání.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_021.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>