<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="31">
    <meta name="apple-mobile-web-app-capable" content="yes">
    <title>31</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="32">
    <link rel="prev" href="./petrolejove_lampy_036.html">
    <link rel="next" href="./petrolejove_lampy_038.html">
    <link rel="self" href="petrolejove_lampy_037.html">
    <meta name="identifier" content="havlicek-petrolejove-lampy-47f8e77">
    <meta name="role" content="chapter">
  </head>
  <body data-nb-words="1180" data-nb-chars="7576" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_036.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">31</span></h1>
        <p class="chunk" data-nb-ref-number="2" id="chunk2" data-nb-words="50" data-nb-chars="314"><span class="idea" data-nb-ref-number="2" id="idea2" data-nb-words="50" data-nb-chars="314">U&nbsp;martinického lesa vyrostla nová Cíchová fabrika. Nejen jilemničtí kluci, ale i&nbsp;dospělí začínají vášnivě jezdit na&nbsp;lyžích. Budova dívčí školy se&nbsp;dostavuje&nbsp;–&nbsp;nestaví ji&nbsp;mistr Kilián. Pokrok, pokrok, pokrok! Romantika! Romantika! Kde je&nbsp;školák, kde je&nbsp;junák, kde je&nbsp;muž, který nečte romány Julia Věrna a&nbsp;Karla Maye?</span></p>
        <p class="chunk" data-nb-ref-number="3" id="chunk3" data-nb-words="145" data-nb-chars="963"><span class="idea" data-nb-ref-number="3" id="idea3" data-nb-words="145" data-nb-chars="963">I&nbsp;do&nbsp;divadla se&nbsp;vloudil nový, romantický duch. Hubený hrabačovský barvíř Mikyska vystupoval v&nbsp;roli Dona Quijota. Jel na&nbsp;opravdovém koni, z&nbsp;rozťatých měchů teklo opravdové víno, mlýnská ramena se&nbsp;točila doopravdy! Kupec Kamínek z&nbsp;Dolení ulice vynikl v&nbsp;<em>Kryštofu Kolumbovi</em>. Vlny namalované na&nbsp;dlouhých pruzích plátna se&nbsp;pohybovaly a&nbsp;budily tak iluzi rozbouřeného moře. Kolumbova flotila byla také jen namalována na&nbsp;kulisách, zato jeho velitelská loď Santa Maria byla opravdová kocábka, podobná oné, v&nbsp;níž němý Franc jezdil za&nbsp;povodně po&nbsp;Jilemce. Jakýsi plavčík visel v&nbsp;ráhnoví, dole zápolil Kamínek se&nbsp;vzbouřenými lodníky, situace se&nbsp;stávala hrozivou, nože se&nbsp;zableskly, pistole byly vytaženy, avšak plavčík zvolal právě tak včas své vítězné: „Země! Země!“ A&nbsp;obecenstvo slzelo ulehčením, neboť Kolumbus-Kamínek byl zachráněn. Na&nbsp;scénu vstoupili indiáni. Byla to&nbsp;první slavná hra s&nbsp;indiány, kteří měli tváře pomalované všemi barvami a&nbsp;vlající péra v&nbsp;černých parukách.</span></p>
        <p class="chunk" data-nb-ref-number="4" id="chunk4" data-nb-words="136" data-nb-chars="867"><span class="idea" data-nb-ref-number="4" id="idea4" data-nb-words="136" data-nb-chars="867">Líbili se&nbsp;nesmírně, městečko volalo opět po&nbsp;něčem podobném. Tak byla za&nbsp;necelý měsíc po&nbsp;<em>Kolumbovi</em> nastudována <em>Cesta kolem světa za&nbsp;osmdesát dní</em> a&nbsp;v&nbsp;ní&nbsp;zas vynikla Štěpka Kiliánová. Mikyska hrál tentokrát Philease Fogga, ale nevydařil se, poněvadž diváctvo se&nbsp;smálo, jakmile ho&nbsp;spatřilo, bylo na&nbsp;něho zvyklé jako na&nbsp;komickou figuru, kdežto Passepartoutovi, mladému Mlezivovi, se&nbsp;nesmál nikdo, byl na&nbsp;tu&nbsp;roli příliš smutný. Štěpka ovšem hrála Audu, mladou indickou vdovu. Černé vlasy měla zapleteny ve&nbsp;dva předlouhé copy, v&nbsp;uších jí&nbsp;visely zlaté půlměsíce. Aspoň se&nbsp;ty&nbsp;staré náušnice z&nbsp;maškarního plesu ještě jednou uplatnily! Když v&nbsp;Novém Yorku vstupovala s&nbsp;Phileasem Foggem na&nbsp;parník kapitána Speedyho, posadila si&nbsp;na&nbsp;hlavu otcův polocylindr, ozdobený tylovým závojem, který jí&nbsp;splýval po&nbsp;zádech až&nbsp;k&nbsp;pasu&nbsp;–&nbsp;tak si&nbsp;patrně představovala urozenou Angličanku na&nbsp;cestách.</span></p>
        <p class="chunk" data-nb-ref-number="5" id="chunk5" data-nb-words="97" data-nb-chars="634"><span class="idea" data-nb-ref-number="5" id="idea5" data-nb-words="97" data-nb-chars="634">Zachránění sličné Audy z&nbsp;připravené hranice, na&nbsp;níž měla být zaživa upálena se&nbsp;svým nebožtíkem manželem, bylo odměněno bouří nadšení, avšak holič, který byl malé postavy a&nbsp;nebyl nadán obzvláštní tělesnou silou, se&nbsp;při tomto výkonu div neztrhal. A&nbsp;cožpak teprve slavnostní Audina projížďka na&nbsp;slonu! Jak důstojně se&nbsp;tvářila a&nbsp;jak se&nbsp;blaženě usmívala, zatímco pod ní, ve&nbsp;vnitřnostech kašírovaného slona, praskaly Synáčkovy a&nbsp;Xaverovy kosti! Nejpůsobivější však bylo přepadení vlaku rudochy. Vlak byl opět namalován na&nbsp;plátěném pásmu a&nbsp;indiáni se&nbsp;na&nbsp;něj vrhli s&nbsp;pravým hurónským řevem, výhružně mávali tomahavky a&nbsp;poskakovali jako opice.</span></p>
        <p class="chunk" data-nb-ref-number="6" id="chunk6" data-nb-words="38" data-nb-chars="250"><span class="idea" data-nb-ref-number="6" id="idea6" data-nb-words="38" data-nb-chars="250"><em>Cesta kolem světa</em> <em>od Julia Verna</em> byla sehrána celkem třikrát, vždy před vyprodaným domem. „Nuže,“ doporučoval Synáček, „když mají tyhle výpravné kusy takový úspěch, dáme na&nbsp;program zase něco takového!“ A&nbsp;na&nbsp;plakátech se&nbsp;objevily <em>Děti kapitána Granta</em>.</span></p>
        <p class="chunk" data-nb-ref-number="7" id="chunk7" data-nb-words="126" data-nb-chars="764"><span class="idea" data-nb-ref-number="7" id="idea7" data-nb-words="126" data-nb-chars="764">Jilemnice neviděla ještě nikdy předtím divadelní reklamu. O&nbsp;tu&nbsp;se&nbsp;postaral mladý Kverka, který na&nbsp;podloubí hotelu „U modré hvězdy“ prodával podvazky, šněrovačky, límce, kravaty a&nbsp;jiné módní zboží. Sestrojil ze&nbsp;starých kulis a&nbsp;z&nbsp;řeznického vozíku Dunkan, jachtu lorda Glenervana, zapřáhl do&nbsp;ní&nbsp;kluky, oblekl se&nbsp;do&nbsp;čehosi, co&nbsp;z&nbsp;jakýchsi příčin pokládal za&nbsp;admirálský stejnokroj, a&nbsp;jezdil od&nbsp;hospody k&nbsp;hospodě. Všude statečně pil. Plula znamenitá loď Dunkan po&nbsp;náměstí, plula ulicemi, zajela i&nbsp;do&nbsp;Mříčné a&nbsp;do&nbsp;Hrabačova. Dobrý horský lid v&nbsp;městečku a&nbsp;v&nbsp;okolí byl vzrušen na&nbsp;nejvyšší míru. Jak jen se&nbsp;to, proboha, pohybuje? Vždyť ono to&nbsp;jede samo! Kluci, kteří Dunkan tlačili, byli ovšem schováni pod plachtou, a&nbsp;aby viděli na&nbsp;cestu, měli v&nbsp;ní&nbsp;pro oči vystříhány dírky.</span></p>
        <p class="chunk" data-nb-ref-number="8" id="chunk8" data-nb-words="35" data-nb-chars="260"><span class="idea" data-nb-ref-number="8" id="idea8" data-nb-words="35" data-nb-chars="260">Konečně bylo po&nbsp;zkouškách, po&nbsp;generálce, zvonek zacinkal potřetí, představení se&nbsp;začalo. Hlediště i&nbsp;galérie byly naplněny do&nbsp;posledního místa. Štěpka hrála lady Glenervanovou. Zrádným Ayrtonem byl kupec Kamínek. Hrabačovský barvíř dostal roli učeného Paganela.</span></p>
        <p class="chunk" data-nb-ref-number="9" id="chunk9" data-nb-words="117" data-nb-chars="738"><span class="idea" data-nb-ref-number="9" id="idea9" data-nb-words="117" data-nb-chars="738">Jaké úžasné atrakce byly pro obecenstvo připraveny v&nbsp;<em>Dětech kapitána Granta</em>! V&nbsp;hadí sluji syčeli mechaničtí hadi, které stvořil Synáček z&nbsp;papíru a&nbsp;z&nbsp;pružin. Patagonec Thalcave sestřelil dobře mířenou ranou kondora (vycpaného ostříže), který unesl mladého Roberta (hadrového panáka Bertičky Polákové), řeřavé vlčí oči obkličovaly palisády, sopka soptila&nbsp;–&nbsp;och, ta&nbsp;sopka! Jejím tajemstvím bylo šlapací kolo&nbsp;–&nbsp;vymyslil je&nbsp;zase Synáček&nbsp;–&nbsp;po něm se&nbsp;drápali lord Glenervan a&nbsp;lady Glenervanová s&nbsp;dětmi a&nbsp;s&nbsp;celou tou sympatickou společností. Tu&nbsp;se&nbsp;najednou dalo kolo do&nbsp;pohybu, všechno se&nbsp;to&nbsp;řítilo zpátky, kamení pršelo, plameny šlehaly, dámy úpěly a&nbsp;válely se&nbsp;dole pod srázem s&nbsp;pány v&nbsp;jediném klubku.&nbsp;–&nbsp;Bylo to&nbsp;nesmírně napínavé a&nbsp;povznášející.</span></p>
        <p class="chunk" data-nb-ref-number="10" id="chunk10" data-nb-words="99" data-nb-chars="641"><span class="idea" data-nb-ref-number="10" id="idea10" data-nb-words="99" data-nb-chars="641">Nakonec byl na&nbsp;zapomenutém ostrůvku uprostřed moře nalezen zarostlý kapitán Grant vedle malebných trosek své lodi Británie, týž Grant, který měl na&nbsp;začátku představení hladce vyholené tváře a&nbsp;potom tak strašlivě ztroskotal, a&nbsp;zrádný lotr Ayrton, vulgo Ben Joyce, byl z&nbsp;trestu zanechán na&nbsp;jeho místě na&nbsp;pusté skále se&nbsp;zásobou střeliva a&nbsp;potravin a&nbsp;s&nbsp;mnohými dobře míněnými radami, aby se&nbsp;polepšil. Opona spadla a&nbsp;diváci neúnavně tleskali všem, Kamínkovi, Mikyskovi, Jejich Lordstvům, zachráněnému Grantovi i&nbsp;lotru Ayrtonovi, který, když se&nbsp;to&nbsp;tak vezme, byl nakonec docela dojemný. Spokojený divadelní národ slzel a&nbsp;těšil se&nbsp;na&nbsp;první reprízu.</span></p>
        <p class="chunk" data-nb-ref-number="11" id="chunk11" data-nb-words="119" data-nb-chars="772"><span class="idea" data-nb-ref-number="11" id="idea11" data-nb-words="119" data-nb-chars="772">Co&nbsp;to&nbsp;bylo za&nbsp;slavné doby, tyhle výpravné kusy na&nbsp;jevišti jilemnických divadelních ochotníků! Vzpomeňte, pamětníci, jak jste žádostivě hleděli za&nbsp;Kverkovou jachtou, když půvabně brázdila bahno naší Dolení ulice! Co&nbsp;jste si&nbsp;jako kluci nahráli na&nbsp;dvorku Plíškova domu na&nbsp;ztroskotání, na&nbsp;ubohého Granta, a&nbsp;vy, děvčátka, na&nbsp;neodolatelnou lady Glenervanovou! Kamaráde, tys to&nbsp;byl, který tak toužil po&nbsp;kapitánské čapce a&nbsp;také ji&nbsp;nakonec dostal! A&nbsp;v&nbsp;divadle jsi podvakrát natahoval krk po&nbsp;matčině boku, díval ses vyjeveně na&nbsp;boje i&nbsp;zemětřesení, viděl jsi Štěpku Kiliánovou, jak se&nbsp;řítí po&nbsp;úbočí sopky, žasl nad léčkami elegantního Ayrtona, nastrojeného do&nbsp;bílých plátěných šatů, radoval ses nad šťastným koncem se&nbsp;všemi ostatními velkými i&nbsp;malými dětmi, shromážděnými v&nbsp;hledišti.</span></p>
        <p class="chunk" data-nb-ref-number="12" id="chunk12" data-nb-words="63" data-nb-chars="404"><span class="idea" data-nb-ref-number="12" id="idea12" data-nb-words="63" data-nb-chars="404">Úspěch <em>Dětí kapitána Granta</em> překonal všechno očekávání. Tou hrou byli uneseni i&nbsp;lidé vážní, odměření, kteří se&nbsp;dosud nedali vyrušit z&nbsp;klidu žádným z&nbsp;těch romantických kusů, jichž byla přece sehrána již celá série. Jak by&nbsp;ne, vždyť technický rozmach ochotnického spolku byl prostě neuvěřitelný. (Vlci, hadi, sopka!) Titíž důstojní a&nbsp;škrobení lidé tleskali a&nbsp;povykovali stejně i&nbsp;při třetí a&nbsp;čtvrté repríze.</span></p>
        <p class="chunk" data-nb-ref-number="13" id="chunk13" data-nb-words="100" data-nb-chars="649"><span class="idea" data-nb-ref-number="13" id="idea13" data-nb-words="100" data-nb-chars="649">A&nbsp;právě na&nbsp;této čtvrté a&nbsp;poslední repríze na&nbsp;samém sklonku senzačního roku 1899 seděl mezi honorací muž, který tam ještě jaktěživ neseděl, vychrtlý, dlouhý chlapík s&nbsp;řídkými vlasy a&nbsp;navoskovanými kníry. Měl zapadlé, posměšné oči, tenké prsty, zažloutlé od&nbsp;cigaret, a&nbsp;byl oblečen do&nbsp;nenápadných šatů šedé barvy. Tento cizinec snad jediný ze&nbsp;všech tleskal jen jakoby z&nbsp;donucení, unaveně, líně, s&nbsp;opovržením. Pouze tehdy, když se&nbsp;Štěpka Kiliánová koulela jako obrovský balík látky po&nbsp;úbočí sesouvající se&nbsp;hory, zkřivil jeho vyžilou tvář ohavný škleb a&nbsp;kostnaté dlaně zavířily jako velikonoční klapačka. Potom si&nbsp;zas nasadil masku urážlivé lhostejnosti.</span></p>
        <p class="chunk" data-nb-ref-number="14" id="chunk14" data-nb-words="54" data-nb-chars="318"><span class="idea" data-nb-ref-number="14" id="idea14" data-nb-words="54" data-nb-chars="318">Tento záhadný člověk, tento ledový muž mezi všemi těmi horoucími nadšenci, ten panák bez kapky krve v&nbsp;žilách, či&nbsp;snad příliš světem protřelý pán, který viděl už&nbsp;jinší scény a&nbsp;byl zvyklý jinší romantice, nebyl nikdo jiný než hejtman Pavel Malina, který dlel od&nbsp;neděle na&nbsp;Vejrychovsku u&nbsp;otce a&nbsp;bratra na&nbsp;trvalé dovolené.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_038.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>