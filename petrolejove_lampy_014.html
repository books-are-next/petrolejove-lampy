<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="8">
    <meta name="apple-mobile-web-app-capable" content="yes">
    <title>8</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="9">
    <link rel="prev" href="./petrolejove_lampy_013.html">
    <link rel="next" href="./petrolejove_lampy_015.html">
    <link rel="self" href="petrolejove_lampy_014.html">
    <meta name="identifier" content="havlicek-petrolejove-lampy-5c7a376">
    <meta name="role" content="chapter">
  </head>
  <body data-nb-words="1409" data-nb-chars="8699" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">8</span></h1>
        <p class="chunk" data-nb-ref-number="2" id="chunk2" data-nb-words="99" data-nb-chars="629"><span class="idea" data-nb-ref-number="2" id="idea2" data-nb-words="99" data-nb-chars="629">Stavitel Kilián vystavěl na&nbsp;rohu Hoření ulice, na&nbsp;místě starého srubového domku poblíž náměstí, dvoupatrový dům. Byla to&nbsp;jeho dosud největší práce. Dokonce to&nbsp;byl první tak vysoký dům v&nbsp;městečku kromě zámku, školy a&nbsp;několika ostatních veřejných budov. Kilián postavil činžák ze&nbsp;spekulace. Státní úřady se&nbsp;už&nbsp;dávno tísnily v&nbsp;staré radnici s&nbsp;podloubím, kde byly kromě toho umístěny i&nbsp;úřady městské. Kilián doufal, že&nbsp;od&nbsp;něho stát najme aspoň jedno poschodí. Nepřepočítal se. Nad domovními dveřmi byl pověšen plechový dvojhlavý orel, do&nbsp;prvního poschodí se&nbsp;nastěhoval berní úřad a&nbsp;puncovní úřad. Kiliánovi se&nbsp;usadili v&nbsp;druhém patře.</span></p>
        <p class="chunk" data-nb-ref-number="3" id="chunk3" data-nb-words="35" data-nb-chars="215"><span class="idea" data-nb-ref-number="3" id="idea3" data-nb-words="35" data-nb-chars="215">Pojednou se&nbsp;ukázalo, jak velice Štěpka starý domek milovala. Zastesklo se&nbsp;jí&nbsp;po&nbsp;dvorku, po&nbsp;altánku, po&nbsp;hrdličce, po&nbsp;vší té&nbsp;poezii a&nbsp;malosti a&nbsp;nedokonalosti, po&nbsp;puklých kachlových kamnech i&nbsp;po&nbsp;průvanu domovní chodby.</span></p>
        <p class="chunk" data-nb-ref-number="4" id="chunk4" data-nb-words="90" data-nb-chars="556"><span class="idea" data-nb-ref-number="4" id="idea4" data-nb-words="90" data-nb-chars="556">Činžák byl do&nbsp;jisté míry moderní. Chodby v&nbsp;něm byly dostatečně široké, schodiště světlé, poschodí byla od&nbsp;sebe oddělena laťkovými přepážkami. Po&nbsp;nějakém čase si&nbsp;tam Štěpka zvykla, nikdy však k&nbsp;novému obydlí nepřilnula tak, jako kdysi k&nbsp;starému rodišti. Největší potíž jí&nbsp;činily schody. Poněvadž byla tlustá a&nbsp;těžká, cestou ze&nbsp;školy se&nbsp;po&nbsp;nich obyčejně vlekla jako dýchavičná matróna. Slýchala matku, jak na&nbsp;ně&nbsp;naříká, vzala si&nbsp;z&nbsp;ní&nbsp;příklad a&nbsp;naříkala také. Tak dlouho, dokud se&nbsp;stavitel neurazil a&nbsp;nezačal všechny ty&nbsp;vzdechy a&nbsp;protesty krutě pronásledovat.</span></p>
        <p class="chunk" data-nb-ref-number="5" id="chunk5" data-nb-words="88" data-nb-chars="532"><span class="idea" data-nb-ref-number="5" id="idea5" data-nb-words="88" data-nb-chars="532">Jistým odškodněním jí&nbsp;byla vyhlídka. Ve&nbsp;starém domku se&nbsp;o&nbsp;nějaké vyhlídce nedalo vůbec mluvit. Z&nbsp;okna nového bytu mohla Štěpka sledovat pouliční ruch, všechny ty&nbsp;drobné lidičky, jak se&nbsp;tam dole rojí a&nbsp;proplétají. Mohla dohlédnout až&nbsp;na&nbsp;hoření cíp náměstí a&nbsp;mít tak účast na&nbsp;všem, co&nbsp;se&nbsp;tam dělo. Nejzajímavější to&nbsp;bylo o&nbsp;výročních trzích, o&nbsp;poutích, o&nbsp;posvícení. Vyvolavač, který míval proti hotelu „U modré hvězdy“ roztažen svůj obrovský deštník, se&nbsp;jí&nbsp;stal důvěrně známým. Naučila se&nbsp;napodobovat jeho gesta a&nbsp;opakovat jeho šprýmy.</span></p>
        <p class="chunk" data-nb-ref-number="6" id="chunk6" data-nb-words="83" data-nb-chars="518"><span class="idea" data-nb-ref-number="6" id="idea6" data-nb-words="83" data-nb-chars="518">Zrovna pod oknem ložnice Kiliánových visel veliký rakouský státní znak. Několik vrabčích rodin si&nbsp;za&nbsp;ním udělalo hnízda. Stálo za&nbsp;to&nbsp;pozorovat, jak tam staří snášejí stébla a&nbsp;potravu, jak vrabčata otvírají své žluté zobáčky a&nbsp;toužebně pípají. Za&nbsp;větrných nocí to&nbsp;však bylo poněkud nepříjemné. Orel skřípal a&nbsp;bil plechovými křídly, jakési ponuré bubnování, temné dunění&nbsp;–&nbsp;pak kapky hojného deště, jako když se&nbsp;hrachem střílí. Toto strašidlo kradlo Štěpce spánek, v&nbsp;němž si&nbsp;velmi libovala, a&nbsp;rušilo ji&nbsp;v&nbsp;milovaném snění.</span></p>
        <p class="chunk" data-nb-ref-number="7" id="chunk7" data-nb-words="93" data-nb-chars="588"><span class="idea" data-nb-ref-number="7" id="idea7" data-nb-words="93" data-nb-chars="588">Velkolepým objevem byla v&nbsp;činžáku půda. Byla to&nbsp;půda obrovská, prostranná, s&nbsp;několika komorami. Z&nbsp;prkenných stěn brzy vylétaly suky, a&nbsp;pak bylo lze nahlížet dovnitř jakoby kukátkem a&nbsp;žasnout nad všemi těmi odloženými kusy nábytku, hračkami a&nbsp;ostatní veteší nájemníků z&nbsp;přízemí. Na&nbsp;půdě byl také mandl, který strašlivě hřměl nad hlavami Kiliánovy rodiny, když se&nbsp;mandlovalo. Půdními okénky se&nbsp;bylo možno dívat na&nbsp;ulici z&nbsp;úžasné výše. Bylo odtamtud vidět celou východní část městečka jako na&nbsp;dlani, za&nbsp;ní&nbsp;Vejrychovsko, martinický les, kopce za&nbsp;vesničkou Studencem, za&nbsp;jasných dní i&nbsp;Zvičinu.</span></p>
        <p class="chunk" data-nb-ref-number="8" id="chunk8" data-nb-words="37" data-nb-chars="224"><span class="idea" data-nb-ref-number="8" id="idea8" data-nb-words="37" data-nb-chars="224">Kiliánovi se&nbsp;nastěhovali do&nbsp;nového bydliště, když šlo Štěpce na&nbsp;desátý rok. Téhož podzimu byl Pavel poslán do&nbsp;Jičína na&nbsp;studie. Tak si&nbsp;to&nbsp;usmyslil Malina: starší syn bude sedlačit, jednou zdědí statek, mladší se&nbsp;stane pánem.</span></p>
        <p class="chunk" data-nb-ref-number="9" id="chunk9" data-nb-words="97" data-nb-chars="615"><span class="idea" data-nb-ref-number="9" id="idea9" data-nb-words="97" data-nb-chars="615">Chlapec byl odjezdem zdrcen. Těžce se&nbsp;loučil s&nbsp;každým kouskem půdy, s&nbsp;každou mezí, s&nbsp;každým koutem. Divoké hry s&nbsp;jilemnickými kluky, králíci, střelba lukem do&nbsp;slunečnic&nbsp;–&nbsp;s tím vším byl teď nadobro konec. Všechno, co&nbsp;zařídil, co&nbsp;živil, to&nbsp;teplé, co&nbsp;zahříval vlastním dechem, musil opustit. Viděl před sebou nesmírnou prázdnotu. Nedovedl si&nbsp;ani představit, co&nbsp;si&nbsp;počne v&nbsp;městě se&nbsp;svými volnými chvílemi. Nebylo věru divu, že&nbsp;těch několik posledních prázdninových dnů, které mu&nbsp;ještě zbyly, prochodil kolem Vejrychovska se&nbsp;svěšenou hlavou a&nbsp;s&nbsp;pomračeným čelem. Nemohl se&nbsp;nabažit svých marných a&nbsp;truchlivých procházek.</span></p>
        <p class="chunk" data-nb-ref-number="10" id="chunk10" data-nb-words="124" data-nb-chars="766"><span class="idea" data-nb-ref-number="10" id="idea10" data-nb-words="124" data-nb-chars="766">Jediná Štěpka měla pro jeho hoře pochopení. Zažila přednedávnem rozloučení se&nbsp;starým domkem a&nbsp;věděla, co&nbsp;to&nbsp;znamená, opustit známá místa. Pavel je&nbsp;sice neopouštěl navždy, bude sem často dojíždět, na&nbsp;prázdniny se&nbsp;opět vrátí, Štěpka však podvědomě tušila, že&nbsp;se&nbsp;zde cosi trhá navždy a&nbsp;nebude již nikdy znovu navázáno. Snažila se&nbsp;mu&nbsp;dát všemožným způsobem najevo své sympatie, Pavel tím však nebyl pranic nadšen. Sestřenka, která se&nbsp;za&nbsp;ním ustavičně ploužila jako věrný stín, ho&nbsp;spíš popuzovala. Neprosil se&nbsp;o&nbsp;její soucit, chtěl být sám. Byl k&nbsp;ní&nbsp;jízlivý, zlý, snažil se&nbsp;vyvolat nějaký svár, Štěpka však byla podezřele pokorná, k&nbsp;střetnutí nedošlo. Nakonec dopadlo vše tak, že&nbsp;Štěpka zmeškala chvíli Pavlova odjezdu. Ani ruku jí&nbsp;nepodal, jediné vlídné slůvko jí&nbsp;neřekl.</span></p>
        <p class="chunk" data-nb-ref-number="11" id="chunk11" data-nb-words="167" data-nb-chars="1058"><span class="idea" data-nb-ref-number="11" id="idea11" data-nb-words="167" data-nb-chars="1058">Štěpka nebyla zvyklá potají v&nbsp;koutečku vzlykat, ani toto zklamání si&nbsp;neodplakala. Aby se&nbsp;nějak odškodnila, vysnila si&nbsp;na&nbsp;lůžku jakousi popletenou pohádku, v&nbsp;níž byla malou rozkošnou osůbkou a&nbsp;Pavel rozněžnělým vandrovníčkem, který od&nbsp;ní&nbsp;odcházel s&nbsp;rozdrásaným srdcem. Tato pošetilá scéna měla původ v&nbsp;obrázku, který nedávno spatřila v&nbsp;knížce své přítelkyně Božky Karbanové. Bosá holčička sedí u&nbsp;studánky, kolem ní&nbsp;se&nbsp;pasou ovce, má&nbsp;na&nbsp;očích bílý, vyžehlený kapesník a&nbsp;podává chlapci malátnou bílou ručku. Pavel má&nbsp;boty s&nbsp;holínkami, je&nbsp;oděn v&nbsp;myslivecký kabátek, na&nbsp;hlavě má&nbsp;klobouček se&nbsp;sojčím pírkem, přes rameno hůl, na&nbsp;ní&nbsp;zavěšen květovaný uzlík. Ba&nbsp;ne, nebylo žádného takového dojemného rozloučení jako na&nbsp;obrázku a&nbsp;v&nbsp;Štěpčiných tajných snech, právě tak jako nebylo útlé bílé ručky a&nbsp;koketního uzlíku. Jednoho odpoledne naložil strýc na&nbsp;vůz Pavlovy svršky, kufřík a&nbsp;peřiny. Franc práskl bičem, nápravy zakvílely. Jan doprovázel bratra až&nbsp;k&nbsp;martinickému lesu. Když Štěpka po&nbsp;obědě bez dechu přilítla na&nbsp;Vejrychovsko, nebylo tam již po&nbsp;Pavlovi ani památky.</span></p>
        <p class="chunk" data-nb-ref-number="12" id="chunk12" data-nb-words="99" data-nb-chars="596"><span class="idea" data-nb-ref-number="12" id="idea12" data-nb-words="99" data-nb-chars="596">Statek po&nbsp;chlapcově odjezdu zchudl, jak jen může zchudnout dům, v&nbsp;kterém zůstali jen dospělí. Z&nbsp;Jana se&nbsp;stal muž takřka přes jedinou noc. Bylo mu&nbsp;už&nbsp;skoro sedmnáct let, od&nbsp;toho dne, co&nbsp;opustil školu, pracoval s&nbsp;otcem na&nbsp;poli, byl zpola sedlákem. Jenom vlivem mladšího sourozence a&nbsp;z&nbsp;jakési setrvačnosti se&nbsp;dosud nevzdal všech chlapeckých zvyků a&nbsp;sklonů. V&nbsp;prázdných chvílích byl ochoten se&nbsp;účastnit Pavlových her. Teď, když poslední nitka, která ho&nbsp;pojila k&nbsp;dětství, byla přervána, kouzlo pojednou zmizelo. Štěpka neměla ovšem té&nbsp;moci, aby ho&nbsp;k&nbsp;sobě a&nbsp;k&nbsp;onomu starému ztracenému světu připoutala.</span></p>
        <p class="chunk" data-nb-ref-number="13" id="chunk13" data-nb-words="73" data-nb-chars="426"><span class="idea" data-nb-ref-number="13" id="idea13" data-nb-words="73" data-nb-chars="426">Když poprvé po&nbsp;Pavlově odjezdu přišla na&nbsp;Vejrychovsko, zpozorovala změnu, která se&nbsp;s&nbsp;Janem stala. Pozdravil se&nbsp;s&nbsp;ní&nbsp;s&nbsp;touž povýšeností a&nbsp;lhostejností jako strýc a&nbsp;šel si&nbsp;klátivým krokem po&nbsp;svých, jako by&nbsp;tu&nbsp;Štěpka ani nebyla. Jenom němý Franc ji&nbsp;rozjařené uvítal. Významně se&nbsp;šklebil, posunkoval&nbsp;–&nbsp;Štěpka si&nbsp;však nebyla jista, činí-li tak opravdu z&nbsp;radosti, že&nbsp;ji&nbsp;opět vidí, či&nbsp;nechce-li ji&nbsp;spíš jen potěšit v&nbsp;její osiřelosti.</span></p>
        <p class="chunk" data-nb-ref-number="14" id="chunk14" data-nb-words="100" data-nb-chars="617"><span class="idea" data-nb-ref-number="14" id="idea14" data-nb-words="100" data-nb-chars="617">Podzim se&nbsp;přihnal od&nbsp;hor s&nbsp;mračny, zavěšenými na&nbsp;šňůrách vytrvalého deště. Podzim, och, podzim, to&nbsp;je&nbsp;jedna práce za&nbsp;druhou, muži se&nbsp;mlčelivě skloní nad obnaženým a&nbsp;rozbředlým polem, špaček, otloukačky, řeckořímské zápasy&nbsp;–&nbsp;vše je&nbsp;zapomenuto. Otec se&nbsp;synem mluvívali jen odborně, jak to&nbsp;sedláci dovedou. Tady se&nbsp;loni neurodilo, necháme to&nbsp;ležet úhorem, jeteliště se&nbsp;důkladně pohnojí, u&nbsp;lesa budou opět jen luka, je&nbsp;tam hrozně mokro. Opravdu, nebýt věrného hluchoněmého čeledína, Štěpka by&nbsp;si&nbsp;na&nbsp;statku dlouhou chvílí nevěděla rady. Přece jen ji&nbsp;to&nbsp;tam už&nbsp;tak netáhlo. Její návštěvy na&nbsp;Vejrychovsku byly řidší a&nbsp;řidší.</span></p>
        <p class="chunk" data-nb-ref-number="15" id="chunk15" data-nb-words="56" data-nb-chars="372"><span class="idea" data-nb-ref-number="15" id="idea15" data-nb-words="56" data-nb-chars="372">Mlhavé dni, dýmající ohýnky pasáků, řezavý vítr, poletující vločky a&nbsp;opět studené, unavené slunce&nbsp;–&nbsp;letos již naposledy&nbsp;–&nbsp;a pak přezrálé ostružiny a&nbsp;pozdní houby, tolije na&nbsp;bažině u&nbsp;obecního lesa, klátící se, tmavočervené hlavičky totenu, a&nbsp;konečně předčasná, ale opravdová chumelice. Pak roztopená kachlová kamna, mech za&nbsp;okny, první prošlapaná cestička k&nbsp;dvorské studni!</span></p>
        <p class="chunk" data-nb-ref-number="16" id="chunk16" data-nb-words="88" data-nb-chars="528"><span class="idea" data-nb-ref-number="16" id="idea16" data-nb-words="88" data-nb-chars="528">Pavel neposlal z&nbsp;Jičína ani jediný dopis. Nebylo toho také zapotřebí, každý týden ho&nbsp;navštívil otec nebo aspoň Franc se&nbsp;vzkazem z&nbsp;domova. O&nbsp;první výpravě za&nbsp;studentem se&nbsp;ve&nbsp;dvoře mluvilo celý týden. Němý nadšeně posunkoval a&nbsp;vzrušeným chrčením a&nbsp;skučením dával najevo, jak je&nbsp;na&nbsp;hocha v&nbsp;jeho nové hodnosti pyšný. Ukazoval, že&nbsp;již dokonce trochu povyrostl, že&nbsp;je&nbsp;veliký, veliký pán! Učený pán! Štěpce bylo podrobně předváděno, jak ho&nbsp;Pavel přivítal, co&nbsp;dělal, jak se&nbsp;tvářil. Strýc s&nbsp;Janem znovu všechno probírali slovo za&nbsp;slovem.</span></p>
        <p class="chunk" data-nb-ref-number="17" id="chunk17" data-nb-words="79" data-nb-chars="458"><span class="idea" data-nb-ref-number="17" id="idea17" data-nb-words="79" data-nb-chars="458">Marně pak doma na&nbsp;posteli všechny ty&nbsp;řeči převracela naruby, nevysypala z&nbsp;nich ani sebenepatrnější zmínku o&nbsp;tom, že&nbsp;by&nbsp;jí&nbsp;Pavel také něco vzkázal. Nebo že&nbsp;by&nbsp;si&nbsp;byl na&nbsp;ni&nbsp;vůbec vzpomněl. Tentokrát se&nbsp;Štěpka upřímně litovala. Bývali přece spolu tak dobří kamarádi! Co&nbsp;by&nbsp;byla pro něho před odjezdem všechno udělala, jen aby ho&nbsp;potěšila! Potom se&nbsp;zatvrdila. Když sis nevzpomněl, já&nbsp;na&nbsp;tebe také zapomenu! Málem by&nbsp;to&nbsp;byla dokázala. Byla v&nbsp;ní&nbsp;kiliánovská pýcha.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>