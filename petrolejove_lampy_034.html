<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="28">
    <meta name="apple-mobile-web-app-capable" content="yes">
    <title>28</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="29">
    <link rel="prev" href="./petrolejove_lampy_033.html">
    <link rel="next" href="./petrolejove_lampy_035.html">
    <link rel="self" href="petrolejove_lampy_034.html">
    <meta name="identifier" content="havlicek-petrolejove-lampy-bf3771a">
    <meta name="role" content="chapter">
  </head>
  <body data-nb-words="1404" data-nb-chars="8762" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_033.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">28</span></h1>
        <p class="chunk" data-nb-ref-number="2" id="chunk2" data-nb-words="82" data-nb-chars="479"><span class="idea" data-nb-ref-number="2" id="idea2" data-nb-words="82" data-nb-chars="479">Na&nbsp;martinické nádraží bylo z&nbsp;Jilemnice dobrou hodinu rázné chůze, proto tam zámožnější raději jezdili v&nbsp;kočáře. V&nbsp;kočárech se&nbsp;jezdilo na&nbsp;tu&nbsp;stranu ke&nbsp;krkonošským horám, kde čněl Žalý s&nbsp;rozhlednou a&nbsp;kde se&nbsp;rozsochatil Kokrháč se&nbsp;svými dvěma roklemi. V&nbsp;kočárech se&nbsp;jezdilo do&nbsp;nejbližších měst, do&nbsp;Vrchlabí, do&nbsp;Vysokého, do&nbsp;Semil, do&nbsp;Staré Paky a&nbsp;do&nbsp;Jičína, hlavně však na&nbsp;nádraží do&nbsp;Horek nebo do&nbsp;Libštátu, odkud bylo přímé vlakové spojení na&nbsp;Hradec Králové, na&nbsp;Liberec a&nbsp;na&nbsp;Prahu.</span></p>
        <p class="chunk" data-nb-ref-number="3" id="chunk3" data-nb-words="116" data-nb-chars="727"><span class="idea" data-nb-ref-number="3" id="idea3" data-nb-words="116" data-nb-chars="727">Starý povozník Gründl, který kulhal od&nbsp;té&nbsp;doby, co&nbsp;se&nbsp;mu&nbsp;v&nbsp;podnapilosti dostala noha do&nbsp;loukotí kola, byl v&nbsp;trvalém válečném stavu s&nbsp;mladším povozníkem Kalašem. Dobrák Gründl nedovedl čelit Kalašově zlé hubě a&nbsp;pěstmi ho&nbsp;při svém nešťastném mrzáctví nikdy nezasáhl. Ti&nbsp;dva nuzní konkurenti se&nbsp;spolu ustavičně hádali, znepříjemňovali si&nbsp;život, jak jen mohli, lidé se&nbsp;na&nbsp;to&nbsp;dívali, naslouchali proudům jejich ohavných nadávek&nbsp;–&nbsp;a to&nbsp;byl poslední záblesk slavného kdysi fiakristického věku. Teď měla padnout na&nbsp;ty&nbsp;dva kohouty dvojnásobná bída, teď měli být postiženi oba stejným dílem, neboť otcové města se&nbsp;konečně rozhodli, že&nbsp;nebudou mít námitek proti stavbě lokální dráhy, která měla vést přes městečko z&nbsp;Martinic do&nbsp;Roketnice.</span></p>
        <p class="chunk" data-nb-ref-number="4" id="chunk4" data-nb-words="142" data-nb-chars="864"><span class="idea" data-nb-ref-number="4" id="idea4" data-nb-words="142" data-nb-chars="864">Usnesli se, že&nbsp;nebudou mít námitek! Jak by&nbsp;ne, však již nevládli jen sami staří páni, purkmistr Berger, kupec Groman a&nbsp;Duda, již je&nbsp;v&nbsp;obecním zastupitelstvu také podnikavý mladý Rittich a&nbsp;pekař Jan Ev. Trakl přečasto drží s&nbsp;mladými. Teď se&nbsp;už&nbsp;nemůže stát taková ostuda jako před lety, když při stavbě hlavní trati z&nbsp;Prahy do&nbsp;Trutnova městečko rozhodně nechtělo s&nbsp;dráhou nic mít, odmítalo strkat do&nbsp;podniku pozemky i&nbsp;peníze. Jednou to&nbsp;od&nbsp;té&nbsp;dýmající lokomotivy beztoho všechno chytí a&nbsp;shoří, však to&nbsp;známe, měli jsme tu&nbsp;už&nbsp;dost požárů! A&nbsp;má&nbsp;to&nbsp;vůbec nějaký smysl, taková železnice, když tu&nbsp;je&nbsp;spousta dobrých koní a&nbsp;výborně stavěné dostavníky? A&nbsp;tak vinou svých nedosti prozíravých pohlavárů ztratilo tenkrát městečko příležitost, jíž se&nbsp;velmi ochotně chopila nedaleká Stará Paka. Dvacet let městečko spalo, a&nbsp;Stará Paka rostla, rostla, Jilemnici vesele přerůstala.</span></p>
        <p class="chunk" data-nb-ref-number="5" id="chunk5" data-nb-words="101" data-nb-chars="608"><span class="idea" data-nb-ref-number="5" id="idea5" data-nb-words="101" data-nb-chars="608">Jilemnice bude mít dráhu, bude mít nádraží, přednostu stanice, třikrát denně bude jezdit lokálka nahoru a&nbsp;dolů podle Jilemky, bude nahrazovat hodiny těm, kteří je&nbsp;dosud nemají, a&nbsp;bude působit opojnou radost všem klukům z&nbsp;Jilmu, z&nbsp;Dolení ulice a&nbsp;z&nbsp;uličky Za&nbsp;vodou. Ještě žily v&nbsp;městečku stařenky, které nikdy v&nbsp;životě tu&nbsp;nestvůru neviděly, a&nbsp;nyní se&nbsp;třásly nedočkavostí, chudinky, aby nezemřely dřív, než se&nbsp;ten parostroj objeví za&nbsp;humny, a&nbsp;chrle oheň a&nbsp;dým, poletí bez koní šílenou rychlostí k&nbsp;horám, kde lišky dávají dobrou noc, do&nbsp;horoucích pekel, kam patří všechny ty&nbsp;novodobé vynálezy, dílo samého ďábla.</span></p>
        <p class="chunk" data-nb-ref-number="6" id="chunk6" data-nb-words="163" data-nb-chars="1029"><span class="idea" data-nb-ref-number="6" id="idea6" data-nb-words="163" data-nb-chars="1029">Již je&nbsp;přede dveřmi věk, kdy si&nbsp;děti budou hrát na&nbsp;hvízdání, troubení, nasedání a&nbsp;divoký let, v&nbsp;domech zámožnějších občanů se&nbsp;začnou kupovat nové hračky, červené a&nbsp;modré vozíky, tažené lokomotivou, kterou uvádí do&nbsp;pohybu ocelová pružina. Plechový parostroj povleče celou tu&nbsp;nádheru po&nbsp;kolejích ve&nbsp;tvaru kruhu nebo osmičky pod tunely a&nbsp;mosty z&nbsp;papíroviny, kolem nádraží a&nbsp;modrých železničářů stojících v&nbsp;pozoru. Děti obojího pohlaví budou bez dechu stávat na&nbsp;stanici a&nbsp;dívat se, jak se&nbsp;na&nbsp;znamení píšťalkou a&nbsp;trubkou páka pomalu pohne, jak se&nbsp;začnou kola rychleji a&nbsp;rychleji otáčet. Nebo se&nbsp;budou večer dívat z&nbsp;oken plni nedočkavosti, nemohouce usnout, dokud se&nbsp;dvé světel bílých a&nbsp;jedno červené se&nbsp;supěním a&nbsp;rachotem neobjeví nad Dudovou chalupou. Přiblížil se&nbsp;věk přejížděných hřebíků, uší kladených na&nbsp;horké kolejnice, tajuplných ozvěn v&nbsp;stinných a&nbsp;chladných podjezdech pod tratí, pobíhání po&nbsp;strmých náspech, na&nbsp;kterých rozkvetou květiny, které dosud nikdy nekvetly v&nbsp;tomto ztraceném podhoří, modrá stračka a&nbsp;červený vlčí mák.</span></p>
        <p class="chunk" data-nb-ref-number="7" id="chunk7" data-nb-words="79" data-nb-chars="531"><span class="idea" data-nb-ref-number="7" id="idea7" data-nb-words="79" data-nb-chars="531">Zjara roku 1897 přišli do&nbsp;městečka první měřiči a&nbsp;inženýři. Práce postupovala rychlým tempem, jako by&nbsp;společnost, která dráhu stavěla, chtěla Jilemnici vynahradit čas letitého spánku. Muži v&nbsp;kostkovaných čepicích s&nbsp;černými přístrojky, jimiž bylo dovoleno vyvoleným se&nbsp;podívat, s&nbsp;červenobílými tyčemi, s&nbsp;praporky a&nbsp;kolíky šlapali po&nbsp;lukách, po&nbsp;polích, kam dosud lidská noha vkročila, jen aby rozhodila zrno a&nbsp;požala úrodu. Zatloukali kolíky, mávali na&nbsp;sebe praporci, byly jich plné hospody, všude bylo hlučno jejich odbornými řečmi.</span></p>
        <p class="chunk" data-nb-ref-number="8" id="chunk8" data-nb-words="135" data-nb-chars="867"><span class="idea" data-nb-ref-number="8" id="idea8" data-nb-words="135" data-nb-chars="867">Za&nbsp;nimi přišli dělníci až&nbsp;odkudsi ze&nbsp;Slavonie. V&nbsp;zimě nosili kožichy obrácené chlupy dovnitř, v&nbsp;létě tytéž kožichy s&nbsp;chlupy ven, mluvili přepodivnou hantýrkou, byli hádaví, rvali se&nbsp;mezi sebou do&nbsp;krve a&nbsp;znepokojovali kdekteré děvče. Tváře měli snědé jako cikáni, ve&nbsp;žhavých pohledech se&nbsp;jim obrážela jejich daleká, slunečná země. Ti&nbsp;počali hloubit průkopy, navážet náspy, vrtat a&nbsp;vyhazovat skály. Okolo Jilemnice, v&nbsp;Jilemnici, po&nbsp;celé délce horského údolí, všude lidí jako much. Po&nbsp;prozatímních, úzkých kolejích, přes výhybky, kterým se&nbsp;kluci do&nbsp;setmění obdivovali, projížděly železné vozíky s&nbsp;hlínou i&nbsp;s&nbsp;lidmi sem a&nbsp;tam, náspy rostly a&nbsp;průkopy dostávaly svou pravou tvářnost. Nový Králův hotel na&nbsp;náměstí byl plně obsazen inženýry, večer bylo na&nbsp;korze veselo, jak nikdy nebývalo, a&nbsp;slečny se&nbsp;vyzývavě chichotaly, ale dotěrnostem sličných cizinců se&nbsp;statečně bránily.</span></p>
        <p class="chunk" data-nb-ref-number="9" id="chunk9" data-nb-words="106" data-nb-chars="744"><span class="idea" data-nb-ref-number="9" id="idea9" data-nb-words="106" data-nb-chars="744">Ne&nbsp;tak Štěpka. Té&nbsp;bláznivé Štěpce Kiliánové nastala nová konjunktura. Ti&nbsp;hřmotní, snědí, černovlasí inženýři se&nbsp;žádostivýma očima a&nbsp;s&nbsp;rozcuchanými plnovousy jako by&nbsp;byli jejími rodnými bratry! Byli stejně nevázaní a&nbsp;neslušní jako ona, stejně hluční se&nbsp;svou drmolivou, jiskřivou mateřštinou, překvapovali městečko výstředními šprýmy, posunkovali, vybuchovali, vášnivě řečnili. Jeden z&nbsp;nich, mladík s&nbsp;hebkými, sametovými tvářemi a&nbsp;zádumčivýma očima, měl jakousi zvláštní mandolínu, jejíž zlaté struny sladce zněly, a&nbsp;při ní&nbsp;bouřili Vlaši v&nbsp;toužebných písních, zvedali zraky ke&nbsp;stropu a&nbsp;nadšeně nadýmali hrudníky. Byli nesnášeliví, popudliví, nezkrotní a&nbsp;nestálí, hned něha, hned smích, hned píseň, hned rána&nbsp;–&nbsp;zrovna takoví jako Štěpka Kiliánová.</span></p>
        <p class="chunk" data-nb-ref-number="10" id="chunk10" data-nb-words="31" data-nb-chars="197"><span class="idea" data-nb-ref-number="10" id="idea10" data-nb-words="31" data-nb-chars="197">„Ta holka vypadá, jako by&nbsp;se&nbsp;byla Anna Malinová kdysi na&nbsp;některém z&nbsp;nich zhlídla!“ usuzovali lidé, protírajíce si&nbsp;oči nad zajímavým poznatkem, který měl dráždivě zabarvení při vší své nesmyslnosti.</span></p>
        <p class="chunk" data-nb-ref-number="11" id="chunk11" data-nb-words="122" data-nb-chars="713"><span class="idea" data-nb-ref-number="11" id="idea11" data-nb-words="122" data-nb-chars="713">První z&nbsp;těch chlapíků, který se&nbsp;o&nbsp;Štěpku začal zajímat, byl starší prošedivělý muž s&nbsp;nakroucenými kníry a&nbsp;s&nbsp;huňatým obočím. Byl o&nbsp;to černější, oč&nbsp;světleji se&nbsp;šatil. Nežli si&nbsp;s&nbsp;ní&nbsp;začal, dlouho se&nbsp;za&nbsp;ní&nbsp;nestoudně ohlížel a&nbsp;studoval ji&nbsp;bystrýma, zkušenýma očima, tak málo mu&nbsp;záleželo na&nbsp;veřejném mínění. Potom, když se&nbsp;k&nbsp;ní&nbsp;konečně na&nbsp;korze připojil, lopotně jí&nbsp;vykládal slepeninou všemožných jazyků o&nbsp;své černé, statné ženě tam kdesi v&nbsp;Itálii a&nbsp;o&nbsp;svých pěti ještě černějších dětech. Štěpka pochopila, že&nbsp;v&nbsp;ní&nbsp;hledá jenom obraz svého dalekého štěstí, pohrdavě se&nbsp;smála jeho nemužné změkčilosti i&nbsp;nebetyčnému sebevědomí a&nbsp;zbavila se&nbsp;ho, jakmile se&nbsp;za&nbsp;ní&nbsp;začal otáčet druhý, mladík, který u&nbsp;Krále hrával na&nbsp;mandolínu.</span></p>
        <p class="chunk" data-nb-ref-number="12" id="chunk12" data-nb-words="203" data-nb-chars="1250"><span class="idea" data-nb-ref-number="12" id="idea12" data-nb-words="203" data-nb-chars="1250">Chlapec byl velmi trpělivý a&nbsp;učil ji&nbsp;svému jazyku. Městečko mělo podívanou, když ti&nbsp;dva křiklavě, na&nbsp;celé náměstí, vyslovovali cizí slova, neustále je&nbsp;opakovali, neustále je&nbsp;přemílali, až&nbsp;Štěpka vystihla jejich pravý význam a&nbsp;utvářela si&nbsp;je&nbsp;v&nbsp;ústech stejně zpěvavě a&nbsp;táhle, jak jí&nbsp;je&nbsp;předříkával Ital. Potom oba propukali v&nbsp;nevázaný smích, stříleli po&nbsp;sobě očima a&nbsp;slibovali si&nbsp;rajské blaženosti povzbuzujícími úsměvy. Mladík měl asi docela jiné představy o&nbsp;svém poměru se&nbsp;Štěpkou než jeho předchůdce, kterému postačilo živit se&nbsp;pouhou iluzí, a&nbsp;napadl jednou Štěpku s&nbsp;pravou vlašskou vášní u&nbsp;sochy svatého Františka pod Kozincem, který tak trochu vypadal, jako by&nbsp;ho&nbsp;bolelo břicho. A&nbsp;Štěpka, Štěpka, která byla přece pevně rozhodnuta mít muže, Štěpka, která nyla v&nbsp;letních nocích samou chtivostí po&nbsp;životě, sevřela jeho chlapecké ruce s&nbsp;divokým a&nbsp;vítězným smíchem. Když se&nbsp;vzpouzel a&nbsp;chtěl jí&nbsp;dokázat, že&nbsp;on&nbsp;je&nbsp;pánem této zamotané situace, div že&nbsp;s&nbsp;ním nenaložila jako kdysi s&nbsp;kulhavým Holinkou, div že&nbsp;ho&nbsp;od&nbsp;sebe neodhodila jako lajtnanta Malinu, vyčerpaného milostným zanícením. Zábradlí nad lomem zapraštělo, a&nbsp;Ital se&nbsp;polekán ohlédl do&nbsp;hlubiny pod sebou. Nechal se&nbsp;jí&nbsp;pak pokorně vést jako zloděj četníkem se&nbsp;svěšenými rty a&nbsp;s&nbsp;bezbarvými tvářemi.</span></p>
        <p class="chunk" data-nb-ref-number="13" id="chunk13" data-nb-words="123" data-nb-chars="751"><span class="idea" data-nb-ref-number="13" id="idea13" data-nb-words="123" data-nb-chars="751">Ani třetí, inženýr, zpěvák a&nbsp;milovník služek, nestal se&nbsp;Štěpčiným ženichem, nezískal dar jejího těla, které se&nbsp;tak nestoudně nabízelo pastvě hladových očí. Štěpka sama sobě nerozuměla. Hra s&nbsp;muži ji&nbsp;stravovala, žila v&nbsp;jakémsi nebezpečném víru, stála nad srázem, ale nesklouzla, toužebně se&nbsp;smála a&nbsp;rozpínala paže jako šílená, sténala na&nbsp;lůžku za&nbsp;měsíčných nocí, volala k&nbsp;sobě stíny, a&nbsp;přece se&nbsp;vždy znovu vzdávala svého práva na&nbsp;lásku. Snad věděla, že&nbsp;<em>toto</em> dítě nemá naději se&nbsp;narodit. Snad to&nbsp;byla hra na&nbsp;silnějšího, a&nbsp;ona, bohužel, i&nbsp;tentokrát byla silnější, anebo ostrůvek počestnosti, poslední píď její země, o&nbsp;němž se&nbsp;smlouvali s&nbsp;peklem její strážní andělé, byl pevný a&nbsp;nerozborný jako skála. Volala po&nbsp;milencích, ale byla by&nbsp;strpěla jen manžela.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./petrolejove_lampy_035.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>